सुपरमैन II डीसी कॉमिक्स के चरित्र सुपरमैन पर आधारित 1980 की एक ब्रिटिश-अमेरिकी फ़िल्म है। रिचर्ड लेस्टर द्वारा निर्देशित यह फ़िल्म 1978 की सुपरमैन की सीक्वल है। जीन हैकमैन, क्रिस्टोफर रीव, टेरेंस स्टाम्प, नेड बैटी, सारा डगलस, मार्गोट किडर और जैक ओ'हैल्लोरा ने फ़िल्म में मुख्य भूमिकाएं निभाई हैं। यह फ़िल्म ऑस्ट्रेलिया और यूरोप में 4 दिसंबर 1980 को रिलीस हुई, और फिर बाकी के देशों में पूरे 1981 में रिलीस होती रही।
इस फिल्म को अपने विसुअल इफेक्ट्स और कहानी के साथ-साथ रीव के निर्देशन के लिए फिल्म आलोचकों से सकारात्मक समीक्षाऐं मिली। 54 मिलियन डॉलर के बजट पर बनी इस फिल्म ने कुल 190 मिलियन कमाए। फिल्म की रिलीज के तीन साल बाद, 1983 में इसका एक सीक्वल, सुपरमैन III जारी किया गया, जिसके लिए लेस्टर एक बार फिर निर्देशक के रूप में लौट आए थे।
क्रिप्टन के विनाश से पहले, अपराधी जनरल ज़ॉड, उर्सा और नॉन को फैंटम ज़ोन में निर्वासन की सजा सुनाई गई थी। सालों बाद, अंतरिक्ष में एक हाइड्रोजन बम के फटने से फैंटम जोन पृथ्वी के पास ही टूट कर बिखर जाता है। इससे तीनों अपराधी मुक्त हो जाते हैं, और पृथ्वी के सूर्य की पीली रोशनी से महाशक्तियां पा लेते हैं। धरती में पहुंचकर वे व्हाइट हाउस में घुसते हैं, और संयुक्त राज्य के राष्ट्रपति को एक अंतर्राष्ट्रीय टेलीविजन प्रसारण के दौरान पूरे ग्रह की तरफ से आत्मसमर्पण करने के लिए कहते हैं। जब राष्ट्रपति पृथ्वी को बचाने के लिए सुपरमैन से अनुरोध करते हैं, तो ज़ॉड सुपरमैन से आकर उसके सामने घुटने टेकने को कहता है।
द डेली प्लैनेट पत्रकार क्लार्क केंट और उसकी सहयोगी लोइस लेन को नियाग्रा फॉल्स में भेजता है। उस रात, जब क्लार्क जलती आग में से लोइस की कंघी निकाल कर देता है, तो लोइस यह देखकर हैरान हो जाती है कि क्लार्क का हाथ बिलकुल ठीक है, जिसके बाद क्लार्क को उसे यह बताना पड़ता है कि वह ही सुपरमैन है। इसके बाद वह लोइस को आर्कटिक में स्थित फोर्ट्रेस ऑफ़ सॉल्टीट्यूड में ले जाता है, और उसे ऊर्जा क्रिस्टलों में संग्रहीत अपने अतीत के निशान दिखाता है। उन्हीं में से एक हरा क्रिस्टल भी है, जिसने किले का निर्माण कर सुपरमैन का संपर्क उसके माता-पिता से करवाया था। सुपरमैन लोइस के लिए अपना प्यार उजागर करता है और उसके साथ अपनी पूरी जिंदगी बिताने की इच्छा को जाहिर करता है। इसके बाद वह अपनी मां लारा की कृत्रिम बुद्धि द्वारा बताये गए एक क्रिस्टल कक्ष में जाकर लाल क्रिप्टोनियन सूरज की रोशनी ले लेता है, जिससे उसकी महाशक्तियों चली जाती हैं, और वह अमर नहीं रहता। क्लार्क और लोइस अगली रात एक साथ बिताकर ऑटोमोबाइल द्वारा आर्कटिक से लौट जाते हैं। मेट्रोपोलिस में एक डाइनर में पहुंचकर क्लार्क की रॉकी नामक एक ट्रक चालक से लड़ाई हो जाती है, जो उसे पीट देता है। तब क्लार्क और लोइस को ज़ॉड की धमकी के बारे में पता चलता है। यह समझते हुए कि मानवता अकेले ही ज़ॉड से लड़ नहीं सकती है, क्लार्क अपनी शक्तियों को वापस पाने के लिए किले में लौट आता है।
दूसरी ओर, लैक्स लूदर भी अपने सहयोगी ओटिस को पीछे छोड़कर ईव टेस्चमेकर की मदद से जेल से भाग निकलता है। सुपरमैन और लोइस के आर्कटिक पहुंचने से पहले ही लूदर और टेस्चमाकर फोर्ट्रेस ऑफ़ सॉलिड्यूड में घुसपैठ कर चुके होते हैं, जहां लूदर को जोर-एल और जनरल ज़ॉड के साथ सुपरमैन के कनेक्शन के बारे में पता चलता है। वह व्हाइट हाउस में ज़ॉड के पास जाता है और उसे बताता है कि सुपरमैन जेलर जोर-एल का बेटा है, जिसने ज़ॉड को गिरफ्तार किया था, और उसे ऑस्ट्रेलिया पर नियंत्रण के बदले सुपरमैन तक ले जाने की पेशकश करता है। तीनों क्रिप्टोनियन लूदर के पीछे पीछे डेली प्लैनेट के कार्यालय में जाते हैं, लेकिन सुपरमैन तब तक हरे क्रिस्टल को ढूंढकर अपनी शक्तियों को बहाल कर चुका होता है, और तीनों का आसानी से मुकाबला करता है। ज़ॉड को जैसे ही पता चलता है कि सुपरमैन मनुष्यों की परवाह करता है, वह पास खड़े लोगों को नुकसान पहुंचाने लगता है। सुपरमैन ज़ॉड को रोकने के लिए उसे अपने किले की ओर ले जाने का निश्चय करता है। सुपरमैन अपने किले की ओर उड़ जाता है, और ज़ॉड उर्स और नॉन के साथ लोइस का अपहरण कर और लूदर को साथ लेकर सुपरमैन के पीछे निकल पड़ता है। किले में पहुंचने पर ज़ॉड घोषणा करता है कि उसे अब लूदर की कोई ज़रुरत नहीं है, और सुपरमैन के साथ साथ वह उसे भी मार देगा। सुपरमैन उन तीनों को क्रिस्टल चैम्बर में लुभाने की कोशिश करता है, लेकिन लूदर, जो ज़ॉड का विश्वास जीतना चाहता है, उसे चैम्बर का रहस्य बता देता है। यह जानकर ज़ॉड सुपरमैन को उस कक्ष में भेज देता है और उसे सक्रिय करता है; हालांकि, सुपरमैन ज़ॉड के हाथ को कुचल देता है और उसे एक दलदल में फेंक देता है। लूदर को बाद में समझ आता है कि सुपरमैन ने मौका पाकर तीनों को लाल सूरज की रोशनी में डालने के लिए चैम्बर को फिर से कॉन्फ़िगर कर दिया था, और इससे ही सुपरमैन की रक्षा हुई थी। नॉन उड़ने की कोशिश करते समय एक दलदल में गिर जाता है, जबकि लोइस उर्सा को भी दलदल में फेंक देती है। इसके बाद लूदर को जेल में, और लोइस को सकुशल घर छोड़कर सुपरमैन अपने किले में वापस आ जाता है।
अगले दिन डेली प्लैनेट में लोइस क्लार्क का रहस्य जानने के कारण लगातार परेशान रहती है, और अपनी असली भावनाओं के बारे में खुलासा नहीं कर पाती। बाद में, क्लार्क डाइनर लौट आता है, और ट्रक चालक रॉकी के साथ एक रीमैच में उसे आसानी से हरा देता है। इसके बाद वह व्हाइट हाउस के ऊपर ध्वज को बदलकर, ज़ॉड द्वारा किए गए नुकसान की भरपाई करता है।
