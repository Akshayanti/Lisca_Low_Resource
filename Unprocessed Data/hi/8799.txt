ब्लैकमेल 2018 में बनी भारतीय हिन्दी हास्य फ़िल्म है, जिसका सह-निर्माण और निर्देशन अभिनय देव ने किया है। इस फ़िल्म में इरफ़ान खान, कीर्ति कुल्हाड़ी, अरुणोदय सिंह और दिव्या दत्ता मुख्य किरदार निभा रहे हैं। टी-सीरीज और आरडीपी मोशन पिक्चर्स के बैनर तले इस फ़िल्म का निर्माण किया गया है। इस फ़िल्म में एक पूरे दिन काम करने वाले एक इंसान की है, जो अपने जीवन से खुश नहीं रहता, और उसकी जिन्दगी में तब एक अजीब मोड आता है, जब उसे पता चलता है कि उसकी बीवी किसी और से प्यार करती है। ये फ़िल्म 6 अप्रैल 2018 को सिनेमाघरों में दिखाया गया।
देव कौशल एक टॉयलेट पेपर बनाने वाली कंपनी में काम करता है, वो पेशेवर और निजी जीवन, दोनों से ही दुःखी रहता है। ये अपनी संतुष्टि के लिए दूसरों की पत्नियों के तस्वीरों को चुराते रहता है। एक दिन अपनी पत्नी, रीना कौशल को चौंकाने के लिए अपने ऑफिस से घर जल्दी आ जाता है। लेकिन घर आने के बाद उसे ही झटका लग जाता है। वो अपनी पत्नी को किसी और आदमी, रंजीत अरोड़ा के साथ बिस्तर पर देख लेता है। उसके बाद वो कई तरह की चीजें सोचता है, जैसे प्रेमी को मारना, फिर पत्नी को मारना, लेकिन अंत में वो उन्हें ब्लैकमेल करने की सोचता है।
फिल्म बनाने के बारे में 2014 में पता चला था, जब अभिनय देव ने बताया था कि वे अगली फिल्म मुंबई में बनाने जा रहे हैं। जनवरी 2015 में एक रिपोर्ट में सामने आया कि अभिनय देव की अगली फिल्म का निर्माण राकेश रोशन करने वाले हैं, जिसमें इफ़रान खान और अदिति राव हैदरी मुख्य किरदार में पति और पत्नी की भूमिका निभाएंगे। इसके अलावा इसमें कुणाल कपूर, कुणाल रॉय कपूर और विजय राज भी शामिल किए गए हैं और फिल्माने का काम फरवरी के अंत तक शुरू हो जाएगा। लेकिन जून 2015 में पता चला कि राकेश रोशन ने इस फिल्म के निर्माण से अपने हाथ पीछे कर लिए हैं। अभिनय देव के अनुसार उन दोनों के बीच रचनात्मक भिन्नता होने के कारण ऐसा हुआ है।
इसके एक साल बाद अभिनय देव ने बताया कि उन्होंने फोर्स 2 का काम पूरा कर लिया है और अपनी पुरानी अधूरी फिल्म को फिर से पूरा करने की सोच रहे हैं। नवम्बर 2016 में अभिनय देव की इस अधूरी फिल्म को "ब्लैकमेल" नाम दिया गया। फरवरी 2017 ये बात सामने आई कि टी-सीरीज इस फिल्म का निर्माण करेगा। अप्रैल 2017 में पता चला कि इस फिल्म का नाम बदल कर "रायता" रख दिया गया है और इस बात का भी पता चला कि इरफान की पत्नी का किरदार अदिति राव हैदरी के जगह कीर्ति कुल्हारी करने वाली हैं, जो निर्देशक की पहली पसंद थी।
इस फिल्म को फिल्माने का काम 4 अप्रैल 2017 से शुरू हो गया और सारा काम बस मुंबई में ही निपट गया। दिसम्बर 2017 को फिल्म का नाम आधिकारिक रूप से "ब्लैकमेल" रख दिया गया और इसकी भी घोषणा की गई कि ये फिल्म सिनेमाघरों में 30 मार्च 2018 को दिखाया जाएगा।
