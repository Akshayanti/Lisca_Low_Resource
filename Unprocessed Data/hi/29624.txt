ली जिआंग या ली दक्षिणी चीन के गुआंगशी प्रांत में बहने वाली एक नदी है। यह शिंगअन ज़िले के माओएर पर्वतों में शुरू होकर दक्षिणी दिशा में गुइलिन, यांगशुओ और पिंगले शहरों से गुज़रती हुई निकलती है। पिंगले में दो और नदियाँ इसमें विलय हो जाती हैं और इस मिली-जुली नदी को गुइ नदी के नाम से जाना जाता है। यह नदी फिर शी नदी में मिलती है जो स्वयं आगे जाकर मोती नदी में मिल जाती है।
ली और गुइ नदियों की मिलाकर कुल लम्बाई 437 किमी है और इसमें दोनों तरफ़ हरे-भरे पहाड़ नज़र आते हैं। यहाँ के पहाड़ चूने के पत्थर के बने हैं जिस से इनके अकार अजीब-ओ-ग़रीब नज़र आते हैं। इस तरह के आकारों को 'कार्स्ट' कहा जाता है। यहाँ के लोग अक्सर नदी में मछलियों का शिकार करने के लिए पालतू जलकाग पक्षियों का प्रयोग करते हैं। ली नदी के ऊपरी भाग और शिआंग नदी के दरमियान प्रसिद्ध प्राचीन लिंगचू नहर है। सन् 214 ईसापूर्व में चिन राजवंश के ज़माने में बनी यह नहर मोती नदी के नदीमुख क्षेत्र को यांग्त्से नदी की वादी से जोड़ने के लिए बहुत अहम मानी जाती है।
1988 में गुइलिन शहर के पास ली नदी का दृश्य
ली नदी के साथ लगे इसे पहाड़ का नाम इसके अकार पर पड़ा है - हाथी सूंड पहाड़
ली नदी का एक मोड़
