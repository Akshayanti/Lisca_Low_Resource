सुपरगर्ल 1984 की एक ब्रिटिश सुपरहीरो फ़िल्म है, जो जेनोट श्वार्क द्वारा निर्देशित और डेविड ओडेल द्वारा लिखित है। यह फ़िल्म डीसी कॉमिक्स की इसी नाम की एक चरित्र पर आधारित है, और अलेक्जेंडर और इल्या साल्किंद की सुपरमैन फिल्म शृंखला के एक स्पिन-ऑफ के रूप में कार्य करती है। फ़िल्म में हेलेन स्लेटर ने शीर्षक चरित्र, सुपरगर्ल की भूमिका निभाई है, और फेय डॉनावे, मिया फैरो और पीटर ओ'टूल अन्यय सहायक भूमिकाओं में नज़र आये हैं; मार्क मैकक्लर ने भी पिछली सुपरमैन फिल्मों से जिमी ओल्सन की अपनी भूमिका को दोहराया है। सुपरगर्ल अंग्रेजी भाषा की पहली ऐसी सुपरहीरो फ़िल्म थी जिसमें किसी महिला ने मुख्य भूमिका निभाई थी।
फिल्म 19 जुलाई 1984 को यूनाइटेड किंगडम में रिलीज हुई, लेकिन यह आलोचकों और दर्शकों, दोनों में से किसी को भी प्रभावित करने में असफल रही। डॉनावे और ओ'टूल ने तो क्रमशः सबसे खराब अभिनेत्री और सबसे खराब अभिनेता के लिए गोल्डन रास्पबेरी पुरस्कार का नामांकन अर्जित किया। हालांकि, स्लेटर को अवश्य सर्वश्रेष्ठ अभिनेत्री के सैटर्न पुरस्कार के लिए नामित किया गया था। फिल्म की विफलता ने आखिरकार साल्किंड्स को 1986 में सुपरमैन के अधिकार कैनन फिल्म्स को बेच देने के लिए विवश कर दिया। इसकी पहली डीवीडी रिलीज 2000 में वीडियो कंपनी एंकर बे एंटरटेनमेंट द्वारा तत्कालीन अधिकार धारक स्टूडियोकैनल के लाइसेंस के तहत की गयी थी। इसकी कुछ वर्षों बाद वार्नर ब्रदर्स ने फिल्म के अधिकार हासिल किए, और 2006 के अंत में सुपरमैन रिटर्न्स की रिलीज के साथ-साथ इसे भी डीवीडी पर पुनः जारी किया।
