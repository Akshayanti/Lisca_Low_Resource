इलाहाबाद बाईपास द्रुतगामी मार्ग 84.708 किमी लम्बा उपयोग नियंत्रित राजमार्ग है। भारत का सबसे लम्बा बाईपास होने के साथ साथ यह स्वर्णिम चतुर्भुज का एक हिस्सा भी है। इस राजमार्ग के बन जाने से राष्ट्रीय राजमार्ग 2 पर चलने वाले वाहनों को इलाहबाद नगर के भीतर से होकर नहीं जाना पड़ता तथा इससे नगर की यातायात व्यवस्था सुधरने के साथ-साथ ही लोगों के समय व ईंधन की बचत भी हो जाती है।
इस द्रुतमार्ग के कुछ हिस्सों का निर्माण भारतीय राष्ट्रीय राजमार्ग प्राधिकरण ने विश्व बैंक से ऋण सहायता द्वारा किया है। पूरे काम को 3 अनुबंध पैकेजों में विभाजित किया गया था। इस परियोजना में मौजूदा रा.रा-2 के 2608 किमी मार्ग को 4-लेन तक चौड़ा करना तथा 82 किमी के नए द्रुतमार्ग का निर्माण करना शामिल था। 
इलाहाबाद बाईपास कोखराज में रा.रा-2 से शुरू होता है। 2 किमी राजमार्ग के साथ ही चलने के बाद यह अलग हो जाता है, और फिर 82.10 किमी के लिए इलाहाबाद नगर के उत्तर दिशा की ओर से गुजरता है। हंडिया के पास यह रा.रा-2 से दोबारा जुड़ता है और 0.608 किमी चलने के बाद इसका राजमार्ग में ही विलय हो जाता है।
