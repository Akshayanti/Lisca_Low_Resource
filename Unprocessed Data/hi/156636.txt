 गुजरात तेल शोधनागार भारत के गुजरात राज्य के कोयाली, वडोदरा में स्थित है। इसे इण्डियन ऑयल कॉर्पोरेशन लिमिटेड चलाती है। ये शोधनागार 1965 से कार्यरत है। ये शोधनागार मुख्य रूप से पश्चिमी और उत्तरी भारत में पेट्रोलियम उत्पादों की मांग परोसती है। दिसंबर 2017 के अनुसार इस शोधनागार की कुल क्षमता 13.7 एमएमटीपीए है।
फरवरी 1961 में भारत सरकार एवं रुसी सरकार के बिच समझौता हुआ। अप्रैल 1961 तक यह निर्णय लिया गया कि ये शोधनागार गुजरात राज्य के कोयाली, वडोदरा में बनेगा। अक्तूबर 1961 में भारतीय एवं रुसी अभियंताओं में अनुबंध बना और इस शोधनागार की बनावट की योजना शुरू हो गई। 10 मई 1963 को तत्कालीन प्रधानमंत्री जवाहरलाल नेहरू ने शोधनागार की आधारशिला रखी। जब शोधनागार चालू किया गया, गुजरात रिफाइनरी में 3 एमएमटीपीए की क्षमता थी। बाद में, तीन आसवन इकाइयों के सुधार से 4.3 एमएमटीपीए तक क्षमता को बढ़ा दिया गया। 1978 में इसकी प्रसंस्करण क्षमता को और बढ़ाकर 7.3 एमएमटीपीए कर दिया गया। जून 1990 में डीज़ल से गंधक का प्रमाण कम करने की इकाइ की शुरुवात हुई । इस तरह ये भारत की सर्व प्रथम रिफाइनरी बनी जो कम गंधकवाला डीज़ल निर्माण कर सकती थी। जून 1999 में सभी चार पुराने दूषित जल उपचार संयंत्रोंको तोड़कर दक्षिण-पूर्व एशिया का सबसे बड़ा केंद्रीकृत दूषित जल उपचार संयंत्र निर्माण किया गया। विभिन्न संशोधनों और उन्नयन के बाद, दिसंबर 2017 के अनुसार इस शोधनागार की कुल क्षमता 13.7 एमएमटीपीए है।
