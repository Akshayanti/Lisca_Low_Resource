निर्देशांक: 32°13′00″N 76°18′06″E / 32.2167773°N 76.3016556°E / 32.2167773; 76.3016556
धर्मशाला हिमाचल प्रदेश की शीतकालीन राजधानी है। यह हिमाचल राज्य के कांगड़ा जिले का मुख्यालय है, और कांगड़ा नगर से 16 किमी की दूरी पर स्थित है। धर्मशाला के मैक्लॉडगंज उपनगर में केंद्रीय तिब्बती प्रशासन के मुख्यालय हैं, और इस कारण यह दलाई लामा का निवास स्थल तथा निर्वासित तिब्बती सरकार की राजधानी है। धर्मशाला को भारत सरकार के स्मार्ट सिटीज मिशन के अंतर्गत एक स्मार्ट नगर के रूप में विकसित होने वाले सौ भारतीय नगरों में से एक के रूप में भी चुना गया है। ऐसी मान्यता है की नगर का नाम धर्मशाला शब्द से उत्पन्न हुआ है। 
यह नगर वर्ष 1849 में कांगड़ा में स्थित सैन्य छावनी के लिए अस्तित्व में आया। वर्ष 1855 में धर्मशाला को कांगड़ा जिले का मुख्यालय घोषित किया गया था। धर्मशाला में सिविलियन और छावनी क्षेत्र की बढ़ती चहल-पहल को देखते हुए यहां सुविधाएं लोगों को मुहैया करवाने के लिए नगर परिषद बनाने का विचार बना था। पांच मई 1867 को यहां नगर परिषद अस्तित्व में आई थी। उस समय बनी नगर परिषद की पहली बैठक भी 6 मई 1867 को तत्कालीन जिलाधीश सीएफ एल्फिनस्टोन की अध्यक्षता में हुई थी। 
धर्मशाला के 1867 में नगर परिषद बनने के बाद यहां सुविधाओं में इजाफा हुआ। 1896 में धर्मशाला में बिजली भी लोगों मिलनी शुरू हुई थी। तत्पश्चात नगर में कार्यालयों के विकास के अतिरिक्त व्यापार व वाणिज्य, सार्वजनिक संस्थान, पर्यटन सुविधाओं तथा परिवहन गतिविधयों में भी उन्नति हई। वर्ष 1905 व् 1986 के भूकम्पों से नगर का बहुत नुकसान हुआ। 1926 से 1947 के बीच यहां पर इंटर कॉलेज सहित महाविद्यालय खुला तो वर्ष 1935 में सिनेमा हाल भी यहां खुला। बढ़ते समय के साथ-साथ सामाजिक सुधारों के साथ संगीत, साहित्य और कला के क्षेत्र में भी यह क्षेत्र कहीं पीछे नहीं रहा। 1960 से महामिहम दलाई लामा का मुख्यालय भी धर्मशाला में स्थित है। 
काँगड़ा क्षेत्र में बअंग्रेजों के आगमन से पहले धर्मशाला और इसके आस पास के क्षेत्रों में दो सहस्राब्दियों तक कटोच राजवंश का शासन था। 1810 में सिख राजवंश के महाराज रणजीत सिंह तथा कटोच राजा संसार सिंह कटोच के मध्य हुई ज्वालामुखी की संधि के बाद कटोच केवल काँगड़ा क्षेत्र में स्थानीय जागीरदार रह गए। 1848 में क्षेत्र पर अंग्रेज़ों ने कब्ज़ा कर लिया था। 1849 में कांगड़ा जिले के अंदर एक फौजी छावनी के लिए धौलाधार पर्वत की ढलानों पर एक स्थान को चुना गया, जहां एक हिन्दू धर्मशाला स्थित थी। 
धर्मशाला नगर की जलवायु उप-उष्ण कटिबंधीय है। इस नगर का औसत तापमान 10°सै से 35°सै तक रहता है, जनवरी माह सबसे ठण्डा व जून माह सबसे गर्म माह रहता है। सर्दियों में यह नगर पर्याप्त धुप का आनंद लेता है। अधिकतर वर्षा जुलाई - सितम्बर माह में होती है, वार्षिक औसत वर्षा 1800 मिमी होती है। हालांकि, सर्दियों में भी पर्याप्त वर्षा होती है। बर्फ कभी - कभी गिरती है, और इससे स्थानीय पहाड़ और घाटी की हवाओं से अन्य नगरों के मौसम पर भी थोडा प्रभाव पडता है। बर्फ की ढकी धौलाधार श्रंखला, हरे-भरे जगंलों से परिपूर्ण इसका पर्यावरण, सुहावना मौसम तथा घाटी का विस्तृत एवं विहंगम दृश्य इसे अत्यंत मनमोहक बना देता है।
समुद्र तल से 1400 मी की ऊंचाई पर उत्तरी अक्षांश 23°–13’–00” और पूर्वी देशांतर 76°–19’–00” पर धर्मशाला नगर स्थित है। राजस्व दस्तावेजों के अनुसार नगर 851 हैक्टेयर क्षेत्र में फैला हुआ है। धौलाधार के उभरे हुए खण्ड पर स्थित इस नगर से सम्पूर्ण कांगड़ा घाटी दिखाई पड़ती है। धर्मशाला का उत्तरी भाग हरे जंगलों से घिरा हुआ है, पश्चिम में ढलानदार कृषि के खेत हैं, तथा पूर्व व दक्षिण में धौलाधार की सम्मोहक घाटयों के शीर्ष पर विकास हुआ है। शहर मुख्य जीवनदायिनी सड़को के साथ - साथ तेजी से फैल रहा है। पहाड़ की तरफ भौतिक-भौगोलिक रूकावटों के कारण नगर का विकास सामान्यतः घाटी की तरफ हो रहा है। भूगर्भ शास्त्रानुसार यह नगर भूकम्प सम्बन्धी पट्टिका संख्या -4 की दोषपूर्ण रेखा के निकट पड़ता है, जो भूकम्प प्रवृत्तियुक्त क्षेत्र है। हिमालय के बीच में धौलाधार पर्वत श्रंखला के धरातल पर स्थित सामान्यतः इसकी तलछटी चट्टानें है। ऊपरी तह संगिठत रेत, बाढ़ की जमी हुई मिट्टी व गोल चिकने कंकरो का मिश्रण है, जो चट्टानों के आधार पर टिकी है ।
स्मार्ट सिटी मिशन के अंतर्गत नगर में एक रिंग मार्ग, तथा एक सुरंग का निर्माण प्रस्तावित है।
धर्मशाला तिब्बती शरणार्थियों का निवास-स्थान है। यह नगर ऐतिहासिक डल झील, खनियारा व कंजार महादेव मेले के लिए जाना जाता है। भागसूनाग, कुणाल पत्थरी व चिन्मन्या जैसे हिन्दुओं के मन्दिर यहां या नगर के निकट स्थित हैं। चामुण्डा देवी, कांगडा का बृजेशवरी, ज्वालामुखी व चिन्तपूर्णी मंदिर भी नगर के पड़ोस में स्थित है। उपरोक्त धार्मिक स्थलों के अतिरिक्त यह पालमपुर, शोभा सिंह आर्ट गैलरी, अन्दरेटा व वैजनाथ के पर्यटन स्थलों के लिए भी आधार शिविर का कार्य करता है।
