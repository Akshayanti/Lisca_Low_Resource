नीलाभ अश्क एक भारतीय हिंदी कवि, आलोचक, पत्रकार एवं अनुवादक थे। उनके अनेक कविता संग्रह प्रकाशित हैं। कविता के अतिरिक्त उन्होंने आलोचना भी लिखी है। मौलिक लेखन के अतिरिक्त वे अनेक उल्लेखनीय लेखकों के साहित्य के अनुवाद के लिए विशेष रूप से जाने जाते हैं। उन्होंने विलियम शेक्सपीयर, बर्तोल्त ब्रेख्त, मिखाइल लर्मोन्टोव, अरुंधति राय, सलमान रुश्दी, एवं वी. एस. नायपाल जैसे लेखकों की पुस्तकों का अनुवाद किया है।
नीलाभ का जन्म 16 अगस्त 1945 को मुम्बई में हुआ। उनके पिता उपेन्द्रनाथ अश्क हिन्दी एवं उर्दू के नाटककार, उपन्यासकार तथा कहानीकार थे। नीलाभ ने इलाहाबाद विश्वविद्यालय से अपनी मास्टर की डिग्री पूरी की। 1980 में उन्होंने अगले चार साल तक एक निर्माता के रूप में हिंदी के बीबीसी लंदन के विदेशी प्रसारण विभाग के साथ काम करना शुरू किया। उन्होंने लंदन में अपने अनुभवों पर 24 कविताओं का संग्रह लंदन डायरी सीरीज़ प्रकाशित किया। वे 1984 में भारत लौट आये और उन्होंने एक कवि, लेखक और अनुवादक के रूप में काम करना जारी रखा। उन्होंने अपना प्रकाशन संस्थान भी स्थापित एवं संचालित किया, जिसका नाम नीलाभ प्रकाशन था।
नीलाभ ने तीन शादियाँ कीं। वे अपनी पहली पत्नी से अलग हो गये थे तथा उनकी दूसरी पत्नी की मृत्यु हो गयी, जिसके बाद उन्होंने तीसरी शादी की। उन्होंने इलाहाबाद के अपने पैतृक घर को छोड़ दिया और दिल्ली में बस गये। अश्क की मृत्यु 23 जुलाई 2016 की सुबह 70 वर्ष की आयु में लंबी बीमारी के बाद हुई थी। निगम बोध घाट पर उसी दिन दोपहर उनका अंतिम संस्कार हुआ। विभिन्न लेखकों और लेखक के संगठनों ने उनकी मृत्यु पर दु:ख व्यक्त किया। उनकी मृत्यु पर, समकालीन हिंदी कवि मंगलेश डबराल ने कहा कि वे "अधूरी ज़िंदगी" जी सके और अंग्रेजी, हिंदी, उर्दू, और पंजाबी भाषाओं के उनके गहन ज्ञान की प्रशंसा की। साहित्य अकादमी के अध्यक्ष विश्वनाथ प्रसाद तिवारी ने उन्हें एक "क्रांतिकारी कवि" बताया।
अश्क ने अरुन्धति राय के बुकर पुरस्कार विजेता उपन्यास द गॉड ऑफ स्मॉल थिंग्स का हिंदी में मामूली चीजों का देवता नाम से अनुवाद किया है। इस अनूदित कृति के लिए उन्हे 2008 में 'साहित्य अकादमी हिन्दी अनुवाद पुरस्कार मिला। उन्होंने सलमान रुश्दी की द एन्चान्ट्रेस ऑफ फ्लोरेंस का भी अनुवाद किया, साथ ही विलियम शेक्सपीयर और जर्मन नाटककार बर्तोल्त ब्रेख्त के विभिन्न कार्यों का भी अनुवाद किया। मूल रूप से रूसी लेखक मिखाइल लर्मोन्टोव द्वारा लिखे गये ए हीरो ऑफ आवर टाइम का उनका अनुवाद, हमारे युग का एक नायक के रूप में प्रकाशित हुआ और शेक्सपीयर के 'किंग लीयर' का अनुवाद 'पगला राजा' के नाम से प्रकाशित हुआ। ब्रेख्त के लोकप्रिय नाटक मदर करेज एन्ड हर चिल्ड्रन का हिम्मत माई के रूप में हिन्दी में अनुवाद किया। नीलाभ ने भारतीय कवि, जैसे जीवनानंद दास और सुकान्त भट्टाचार्य, तथा विदेशी कवि जैसे नाज़िम हिक़मत, अर्नेस्टो कार्डेनल, पाब्लो नेरूदा, निकानोर पैरा, और एजरा पाउंड के साहित्य का अनुवाद किया हैं।
नीलाभ की लोकप्रिय हिन्दी किताब हिन्दी साहित्य का मौखिक इतिहास का प्रकाशन महात्मा गान्धी अन्तर्राष्ट्रीय हिन्दी विश्वविद्यालय ने किया है। उन्होंने एक ब्लॉग "नीलाभ का मोर्चा" भी बनाया। उन्होंने नटरंग और रंग-प्रसंग पत्रिकाओं को संपादित किया, जिसमें रंग-प्रसंग का प्रकाशन राष्ट्रीय नाट्य विद्यालय करता हैं। उन्होंने टेलीविजन, रेडियो और नाटकों के लिए कथानक भी लिखा हैं।
उनका पहला कविता संग्रह संस्मरणारम्भ, 1970 के दशक में प्रकाशित हुआ था और अच्छी तरह से सराहा गया था।
