ब्रूस बैनर
हल्क
द हल्क अंग्रेज़ी: Hulk मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाला एक काल्पनिक सुपरहीरो है। इसकी रचना स्टैन ली और जैक किर्बी ने की है, तथा इसका प्रथम संस्करण द इन्क्रिडिबल हल्क #1 में प्रकाशित हुआ था। कॉमिक पुस्तकों में यह चरित्र दो अलग अवतारों में प्रदर्शित होता है: पहला हल्क; एक हरे रंग की चमड़ी वाला विशाल जीव, जिसके पास असीम शारीरिक ताकत है, और दूसरा ब्रूस बैनर; एक शारीरिक और भावनात्मक रूप से कमजोर भौतिकशास्त्रज्ञ। दोनों एक दूसरे से स्वतंत्र एक ही शरीर में रहते हैं। 
एक प्रायोगिक बम के विस्फोट के समय गामा किरणों के प्रभाव में आने के बाद, बैनर भावनात्मक तनाव में आते ही शारीरिक रूप से हल्क में तब्दील हो जाता है, चाहे उसकी इच्छा हो या न हो, और फिर अक्सर वह विनाशकारी भगदड़ और संघर्ष का कारण बनता है, जो फिर बैनर के व्यक्तिगत जीवन में भी मुश्किलें खड़ी करता है। हल्क की ताकत का स्तर आम तौर पर उसके क्रोध के स्तर के अनुपात में होता है। हल्क को आम तौर पर एक उग्र जंगली के रूप में चित्रित किया जाता है, परन्तु कभी कभी वह बैनर की मानसिक स्थिति के आधार पर, एक नासमझ विनाशकारी बल से, एक शानदार योद्धा या प्रतिभाशाली वैज्ञानिक के रूप में भी दर्शाया गया है।
ली के अनुसार हल्क का विचार फ्रैंकस्टाइन तथा डॉ॰ जेकील और मिस्टर हायड से प्रेरित है। यद्यपि हल्क के चरित्र का चित्रण उसके प्रकाशन के पूरे इतिहास में भिन्न रहा है, परन्तु उसका सबसे सामान्य रंग हरा है। हल्क और बैनर, दोनों के एकांत रहने के बावजूद, इस कॉमिक श्रंखला के कई सहायक कलाकार है, जिनमें बैनर की प्रेमी बेट्टी रॉस, उसका दोस्त रिक जोन्स, उसकी चचेरी बहन शी-हल्क, बेटे हीरो-काला और सकार, और सुपर हीरो टीम अवेंजर्स के अन्य सह-संस्थापक शामिल हैं। हालांकि, उसकी असीम शक्ति पर उसका कोई नियंत्रण नहीं होने के कारण हल्क का उन सब से अक्सर संघर्ष होता रहता है।
लोकप्रिय संस्कृति में सबसे प्रतिष्ठित पात्रों में से एक, हल्क के चित्रण विभिन्न प्रकार के प्रसाधनों, जैसे कपड़ों और संग्रहणीय वस्तुओं में प्रयोग किया जाता है, और कई अन्य माध्यमों में भी इसका संदर्भ मिलता है। बैनर और हल्क को कई लाइव-एक्शन, एनिमेटेड, और वीडियो गेम अवतारों में अनुकूलित किया गया है, जिसमें 1970 की टेलीविजन श्रृंखला द इनक्रेडिबल हल्क और एरिक बाना, एडवर्ड नॉर्टन, और मार्क रफ़्लो की फिल्में शामिल हैं। रफ़्लो मार्वल सिनेमेटिक यूनिवर्स की फिल्मों में चरित्र को निभा रहे हैं, और इसी श्रंखला की आगामी फिल्म अवेंजर्स: इन्फिनिटी वॉर में भी दिखाई देंगे।
साँचा:Marvelwiki
