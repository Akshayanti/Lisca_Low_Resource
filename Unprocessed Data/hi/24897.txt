कैप्टन मार्वल, जो शज़ैम नाम से भी प्रसिद्ध है, डीसी कॉमिक्स द्वारा प्रकाशित अमेरिकी कॉमिक पुस्तकों में दिखाई देने वाला एक काल्पनिक सुपरहीरो है, जिसे कलाकार सी॰सी॰ बेक और लेखक बिल पार्कर ने 1939 में बनाया था। कैप्टन मार्वल पहली बार व्हिज़ कॉमिक्स #2 में दिखाई दिया, जिसे फॉसेट कॉमिक्स द्वारा प्रकाशित किया गया था। 
कैप्टन मार्वल बिली बैटसन नामक एक लड़के का व्यसक रूप है। वह जादूई शब्द "शज़ैम" बोलते ही खुद को एक वयस्क में बदल सकता है, जिसके पास अतिमानवी ताकत, गति, उड़ान और कई अन्य क्षमताएं एवं शक्तियाँ हैं।
पुस्तकों की बिक्री के आधार पर, यह चरित्र 1940 के दशक का सबसे लोकप्रिय सुपरहीरो था, यहां तक ​​कि सुपरमैन से भी अधिक। इसी लोकप्रियता से प्रभावित होकर फॉसेट ने कई अन्य "मार्वल" चरित्रों की रचना की। इन चरित्रों में मार्वल फैमिली, तथा इसके सहयोगी मैरी मार्वल और कैप्टन मार्वल जूनियर प्रमुख थे। ये चरित्र भी बिली की शक्तियों का उपयोग करते हैं। कैप्टन मार्वल और मार्वल फैमिली के कई शत्रु रहे हैं, जिनमें डॉक्टर सिवाना और ब्लैक एडम इत्यादि प्रमुख हैं। 1941 में रिपब्लिक पिक्चर्स सीरियल द्वारा एडवेंचर्स ऑफ़ कैप्टन मार्वल नामक कार्यक्रम बनाया, जिसके बाद कैप्टन मार्वल किसी फ़िल्म में प्रदर्शित होने वाला पहला हास्य पुस्तक सुपरहीरो बन गया।
फॉसेट ने 1953 में कैप्टन मार्वल से संबंधित कॉमिक्स को प्रकाशित करना बंद कर दिया। इस निर्णय का एक प्रमुख कारण चरित्र पर सात साल तक चला एक मुकदमा भी था। 1941 में दायर इस मुक़दमे में डीसी कॉमिक्स ने कॉपीराइट उल्लंघन का आरोप लगते हुए कहा था कि कैप्टन मार्वल की किताबें वास्तव में सुपरमैन की एक अवैध प्रति थी। 
1972 में डीसी ने फॉसेट से मार्वल फैमिली के सभी पात्रों का लाइसेंस प्राप्त किया, और उन्हें प्रकाशन मुख्यधारा में वापस ले आयी। 1991 तक डीसी ने इन पात्रों के सभी अधिकार हासिल कर लिए थे। डीसी ने बाद में अपने डीसी यूनिवर्स में कैप्टन मार्वल और मार्वल परिवार को मिश्रित सफलता के साथ एकीकृत कर कई बार चरित्र को पुनर्जीवित करने का प्रयास किया है। मार्वल कॉमिक्स के स्वामित्व वाले "कैप्टन मार्वल" नामक एक अन्य चरित्र पर ट्रेडमार्क विवादों के कारण, डीसी ने इस चरित्र का ट्रेडमार्क कैप्टन मार्वल से बदलकर शज़ैम कर दिया। शज़ैम नाम धीरे धीरे इतना लोकप्रिय हो चला कि डीसी ने 2011 में उसकी कॉमिक बुक को फिर से लॉन्च करते हुए आधिकारिक तौर पर चरित्र का नाम भी बदलकर शज़ैम कर दिया, और साथ ही उसके सहयोगियों को भी "शज़ैम फैमिली" के नाम से जाना जाने लगा।
इस चरित्र को अब तक दो टेलीविजन शृंखलाओं में दिखाया जा चुका है; एक लाइव एक्शन और दूसरा एनिमेटेड। न्यू लाइन सिनेमा / वार्नर ब्रदर्स द्वारा निर्मित एक आगामी शज़ैम! फीचर फिल्म डीसी एक्सटेंडेड यूनिवर्स के हिस्से के रूप में 2019 में रिलीज होने के लिए निर्धारित है। इस फ़िल्म में जैचरी लेवी और आशेर एंजेल मुख्य भूमिका निभाएंगे।
कैप्टन मार्वल को विज़ार्ड पत्रिका द्वारा हर समय के 55 वें सर्वश्रेष्ठ कॉमिक बुक चरित्र के रूप में स्थान दिया गया था। आईजीएन ने भी कैप्टन मार्वल को 50 वें सर्वश्रेष्ठ कॉमिक बुक नायक का स्थान दिया, यह टिप्पणी करते हुए कि यह चरित्र हमेशा एक सरल समय का स्थायी अनुस्मारक होगा। यूजीओ नेटवर्क ने उन्हें मनोरंजन के शीर्ष नायकों में से एक के रूप में स्थान दिया।
