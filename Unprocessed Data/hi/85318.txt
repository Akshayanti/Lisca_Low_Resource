नगर निगम काशीपुर उत्तराखण्ड के नगर काशीपुर को नियंत्रित करने वाला नागरिक निकाय है। इसकी स्थापना 2013 में तत्कालीन काशीपुर नगरपालिका के उन्नयन द्वारा हुई थी। उषा चौधरी काशीपुर की निवर्तमान महापौर हैं।
नगर पालिका परिषद काशीपुर की स्थापना 5 मार्च 1872 को संयुक्त प्रान्त के शासनादेश संख्या 334-ए द्वारा हुई थी। तब यह चतुर्थ श्रेणी की नगरपालिका थी, तथा इसका क्षेत्रफल 1.50 वर्ग किलोमीटर था। इसके बाद स्वतंत्र भारत मे 23 मई 1957 को इसे चतुर्थ से तृतीय श्रेणी, तथा 1 दिसंबर 1966 को तृतीय से द्वितीय श्रेणी की नगरपालिका का दर्जा दिया गया। 1966 में नगरपालिका की सीमा में विस्तार होने के उपरान्त क्षेत्रफल 2.25 वर्ग किमी हो गया था। 13 मार्च 1976 को नगरपालिका काशीपुर सीमा का विस्तार कर इसका क्षेत्रफल 5.456 वर्ग किमी निर्धारित किया गया। अगले ही साल 6 जनवरी 1977 को नगरपालिका काशीपुर को प्रथम श्रेणी की नगर पालिका का स्तर प्रदान कर दिया गया।
काशीपुर नगर निगम को 20 वार्डों में विभाजित किया गया है, हालांकि नगर निगम 20 नए वार्ड बनाने की कार्यवाही में जुटा है, जिससे वार्डों की कुल संख्या 40 हो जाएगी। महापौर की सीट अन्य पिछड़ा वर्ग से संबंधित महिला के लिए आरक्षित है। 2013 में हुए काशीपुर नगर निगम के चुनाव में निर्दलीय राजनीतिज्ञ उषा चौधरी को महापौर चुना गया। चौधरी ने कांग्रेस की रूक्साना अंसारी को 7418 वोटों से हराया।
