अल्फ़ा परसई जिसके बायर नामांकन में भी यही नाम दर्ज है, आकाश में ययाति तारामंडल का सब से रोशन तारा है और पृथ्वी से दिखने वाले सभी तारों में से 36वाँ सब से रोशन तारा माना जाता है। यह हमसे 590 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.82 है। यह एक पीला-सफ़ेद महादानव तारा है। इसके इर्द-गिर्द और भी कई तारों का खुला तारागुच्छ है जिसे "अल्फ़ा परसई तारागुच्छ" कहा जाता है।
अल्फ़ा परसई के दो अन्य नाम भी हैं जिनका स्रोत अरबी भाषा है। पहला नाम मिर्फ़क है, जिसका अरबी में अर्थ " कोहनी" होता है। दूसरा नाम अल-जनिब है, जिसका अर्थ "तरफ़" होता है । अमेरिका के हवाई द्वीपसमूह में बोली जाने वाली भाषा में इसे हिनाली'ई कहा जाता है। हवाई की धर्म-कथाओं में हिनाली'ई भू और आकाश के अलगाव का वह केंद्र था जो क्षीरमार्ग के निर्माण में बन गया।
अल्फ़ा परसई एक F5 Ib श्रेणी का महादानव तारा है। इसकी अंदरूनी चमक हमारे सूरज की 5,000 गुना है। इसका व्यास हमारे सूरज के व्यास का 56 गुना और इसका द्रव्यमान सूरज के द्रव्यमान का 11 गुना है। यह अंतरिक्ष के जिस क्षेत्र में स्थित है उसमें बहुत से "सॅफ़ॅई परिवर्ती" प्रकार के परिवर्ती तारे स्थित हैं हालांकि यह स्वयं ऐसा तारा नहीं है। इसलिए अल्फ़ा परसई से तुलना करके इसके निकटवर्ती सॅफ़ॅई परिवर्ती तारों की बहुत-सी विशेषताओं पर अनुसंधान किया गया है।
