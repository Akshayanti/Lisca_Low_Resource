बेटा ऐन्ड्रौमिडे, जिसका बायर नाम भी यही है, देवयानी तारामंडल का दूसरा सब से रोशन तारा है और पृथ्वी से दिखने वाले तारों में से 55वाँ सब से रोशन तारा है। यह हमसे 200 प्रकाश-वर्ष की दूरी पर स्थित है। वैज्ञानिकों को बेटा ऐन्ड्रौमिडे का एक परिवर्ती तारा होने का शक़ है क्योंकि पृथ्वी से इसका औसत सापेक्ष कांतिमान +2.01 से 2.10 के बीच बदलता रहता है।
अंग्रेज़ी में बेटा ऐन्ड्रौमिडे को "मीराक" भी कहा जाता हैं। यह नाम अरबी भाषा के "मीज़र" से लिया गया है, जिसका अर्थ "कमरबंद" है। देवयानी तारामंडल में जो तारों को काल्पनिक लकीरों से जोड़कर एक स्त्री की आकृति बनती है, बेटा ऐन्ड्रौमिडे उसकी कमर पर स्थित है।
बेटा ऐन्ड्रौमिडे एक M0 III श्रेणी का एक लाल दानव तारा है। यह हमारे सूरज के द्रव्यमान का 3 से 4 गुना द्रव्यमान रखता है लेकिन इसका व्यास सूरज के व्यास का लगभग 90 गुना है। अन्य लाल दानवों की तरह इसका सतही तापमान अन्य तारों से थोड़ा ठंडा है और 3,800 कैल्विन अनुमानित किया गया है। बेटा ऐन्ड्रौमिडे की निहित चमक हमारे सूरज की चमक की 1,900 गुना है।
आकाश में दूरबीन से बेटा ऐन्ड्रौमिडे देखने पर इस से बहुत समीप ऍन॰जी॰सी॰ 404 नामक आकाशगंगा नज़र आती है, जिसे कभी-कभी "मीराक का भूत" भी बुलाया जाता है।
