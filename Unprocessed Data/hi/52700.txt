चंडी लहिड़ी पश्चिम बंगाल से एक भारतीय कार्टूनिस्ट थे। उन्होंने वर्ष 1952 में एक पत्रकार के रूप में अपने कॅरियर की शुरूआत की थी और अगले एक दशक में पूर्णकालिक कार्टूनिस्ट बनकर उभरे थे। प्रारंभिक दौर में वे दैनिक लोकसेवक पत्रिका में संवाददाता के तौर पर काम करते थे। 1962 में वे आनंदबाजार पत्रिका से जुड़े। करीब 20 वर्षो तक वहां उन्होंने कार्टूनिस्ट के तौर पर काम किया। उनके कार्टूनों में लोगों को एक सच्चाई नजर आती थी और इसी कारण उनके कार्टूनों की काफी मांग हुआ करती थी। उन्होंने अपने कार्टूनों के माध्यम से लगभग 50 वर्षों तक पश्चिम बंगाल और देश की सामाजिक राजनीतिक परिदृश्य को रेखांकित किया। 
उनका जन्म नदिया जिले के नवद्वीप में 16 मार्च, 1931 को हुआ था। 18 जनवरी, 2018 को उनका निधन 87 वर्ष की उम्र में हो गया। वे निमोनिया से पीड़ित थे, जिसके इलाज के लिए उन्हें कोलकाता के आरजी अस्पताल में भर्ती कराया गया था, जहां वे जिंदगी की जंग हार गए।
