अनसूया साराभाई भारत में स्त्री श्रम आन्दोलन की अग्रदूत थीं। उन्होने 1920 में अहमदाबाद में मजदूर महाजन संघ की स्थापना की जो भारत के टेक्सटाइल श्रमिकों के सबसे पुराना संघ है। 
अनसूया साराभाई का जन्म 11 नवम्बर 1885 को अहमदाबाद में साराभाई परिवार में हुआ था, जो कि एक उद्योगपति और व्यापारिक लोगों के एक धनी परिवार में से था। जब वे नौ साल की उम्र की थीं, तभी उनके माता-पिता दोनों की मृत्यु हो गईं थीं। इसलिए उनको और उनके छोटे भाई अंबलाल साराभाई और एक छोटी बहन को चाचा के साथ रहने के लिए भेजा गया। उनकी शादी 13 साल की उम्र में ही हो गई थी। उनका वैवाहिक जीवन अल्पकालिक और दुःखद था।
अपने भाई की सहायता से वे 1912ई. में एक मेडिकल डिग्री लेने के लिए इंग्लैंड गईं। लेकिन जब उन्हें एहसास हुआ कि एक मेडिकल डिग्री प्राप्त करने के क्रम में उन्हें पशु विच्छेदन जैसे क्रिया-कलापों से गुजरना पड़ेगा जो उनके जैन विश्वासों के भी विपरीत थे, तो उन्होंने मेडिकल की पढ़ाई छोड़कर लंदन स्कूल ऑफ़ इकोनॉमिक्स में प्रवेश ले लिया। इंग्लैंड प्रवास के दौरान वे फेबियन सोसाइटी से प्रभावित हुईं और सहृगेट आंदोलन में शामिल हो गईं थीं।
वे 1913 ई. में भारत लौटीं और महिलाओं और गरीबों की भलाई के लिए काम करना शुरू कर दिया। उन्होंने एक स्कूल भी खोला। उन्होंने 36 घंटे की पारी के बाद घर लौटने वाले महिला मिल कामगारों की दयनीय स्थिति देखने के बाद श्रम आंदोलन में शामिल होने का फैसला किया। उन्होंने अहमदाबाद में 1914 ई. की हड़ताल में कपड़ा कामगारों को संगठित करने में मदद की। वे 1918 ई. में एक महीने की लंबी हड़ताल में भी शामिल थीं, जहां बुनकर मजदूरी में 50 प्रतिशत की बढ़ोतरी मांग रहे थे और 20 प्रतिशत की पेशकश की जा रही थी। परिवार के एक दोस्त के रूप में गांधीजी, तब तक साराभाई के गुरु के रूप में अभिनय कर रहे थे। गांधी जी ने श्रमिकों की ओर से भूख हड़ताल शुरू की और श्रमिकों ने अंततः 35 प्रतिशत वृद्धि हासिल की। इसके बाद, 1920ई. में अहमदाबाद टेक्सटाइल श्रम संघ का गठन किया गया।
साराभाई को मोटाबेन कहकर भी पुकारा जाता था। वे भारतीय स्वयं-रोजगार महिला संगठन के संस्थापक एला भट्ट के परामर्शदाता की भूमिका में भी रहीं। 11 नवंबर 2017 ई. को गूगल ने भारतीयों के लिए दृश्यमान गूगल-डूडल प्रस्तुत कर साराभाई का 132 वां जन्मदिन मनाया।
साराभाई का निधन 1972 ई. में हुआ।
