ऍप्सिलन पॅगासाई, जिसका बायर नाम भी यही है, पर्णिन अश्व तारामंडल का सब से रोशन तारा है। यह पृथ्वी से दिखने वाले तारों में से 82वाँ सब से रोशन तारा है। इसकी पृथ्वी से देखी गई चमक +2.4 मैग्नीट्यूड है। ऍप्सिलन पॅगासाई हमसे लगभग 700 प्रकाश वर्ष की दूरी पर स्थित है।
ऍप्सिलन पॅगासाई तारे को अंग्रेज़ी में "एनफ़" भी कहते हैं, जो अरबी के "अल-एनफ़" से लिया गया है, जिसका अर्थ "नाक" है।
ऍप्सिलन पॅगासाई K2 Ib श्रेणी का नारंगी महादानव तारा है, जिसका द्रव्यमान हमारे सूरज के द्रव्यमान का 10 से 11 गुना और व्यास हमारे सूरज के व्यास का 150 गुना है। इसकी तारे की निहित चमक सूरज की लगभग 6,700 गुना है। इसका सतही तापमान 4,460 कैल्विन अनुमानित किया गया है। खगोलशास्त्रियों ने अंदाज़ा लगाया है कि यह अपने जीवन के अंत में आ पहुँचा है और कुछ ही दसियों लाखों सालों में या तो एक महानोवा धमाके में ध्वस्त हो जाएगा या फिर एक सफ़ेद बौना बनकर जीवनकाल अंत करेगा। यह एक परिवर्ती तारा भी है जिसकी चमक +0.7 से +3.5 मैग्नीट्यूड के बीच बदलती है। इसकी वजह इसकी सतह से उठती भीमकाय लपटों को माना जाता है हालाँकि इसका पक्का कारण ज्ञात नहीं है।
