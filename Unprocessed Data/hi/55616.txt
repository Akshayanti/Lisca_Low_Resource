उत्तराखंड परिवहन निगम, जिसे यूटीसी भी कहा जाता है, उत्तराखंड राज्य की सरकारी स्वामित्व वाली बस सेवा है। उत्तराखंड परिवहन निगम अपनी 1419 बसें उत्तराखंड के शहरों के बीच, और अन्य राज्यों, जैसे हिमाचल प्रदेश, चंडीगढ़, पंजाब, हरियाणा, दिल्ली, राजस्थान, उत्तर प्रदेश, और जम्मू और कश्मीर के शहरों तक चलाता है। निगम की बसें हर दिन 3,50,000 किलोमीटर से अधिक की दूरी तय करती है, और 1,00,000 से अधिक लोगों की यात्रा आवश्यकताओं को पूरा करती हैं। यह टिकटों की ऑनलाइन बुकिंग की सुविधा भी प्रदान करता है।
वर्ष 2000 में उत्तर प्रदेश के विभाजन पर, नवनिर्मित उत्तराखंड राज्य ने अपनी स्वयं की राज्य परिवहन निगम की आवश्यकता महसूस की, इसलिए उत्तराखंड परिवहन निगम को 30 अक्टूबर 2003 को सड़क परिवहन अधिनियम, 1950 के प्रावधानों के तहत स्थापित किया गया।
निगम का देहरादून में अपना कॉर्पोरेट कार्यालय है, और देहरादून, नैनीताल और टनकपुर में तीन डिवीजनल कार्यालय हैं। प्रत्येक प्रभाग में एक क्षेत्रीय कार्यशाला है जहां प्रमुख मरम्मत और रखरखाव के काम के साथ-साथ असेंबली पुनर्निर्माण कार्य भी किया जाता है। प्रत्येक प्रभाग को आगे डिपो नामक परिचालन इकाइयों में विभाजित किया गया है। निगम में डिपो की कुल संख्या 18 है, प्रत्येक डिपो में सहायक रखरखाव सुविधाएं प्रदान करने के लिए एक कार्यशाला संलग्न है।
निगम के बेड़े में वर्तमान में 1419 से अधिक बसें हैं, और इसके अतिरिक्त उसने 55 निजी बसों को भी रखा है। राज्य के पहाड़ी मार्गों पर ही कुल बसों में से करीब 600 बसें चलाई जाती हैं। निगम अपनी बसों को 5 श्रेणियों में वर्गीकृत करता है, जो कि शहरी परिवहन की जरूरतों को पूरा करने के लिए जेएनयूआरएम के तहत चलती है। ये हैं वोल्वो बसें, डीलक्स बसें, एयर कंडीशनड बसें, लो फ्लोर बसें और साधारण बसें।
