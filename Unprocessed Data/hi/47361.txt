दिलजले 1996 की हैरी बवेजा द्वारा निर्देशित हिन्दी भाषा की रोमांचकारी एक्शन फिल्म है। फिल्म में अजय देवगन, सोनाली बेंद्रे और मधु प्रमुख नायक के रूप में है। अमरीश पुरी, शक्ति कपूर और परमीत सेठी ने फिल्म में सहायक भूमिका निभाई। फिल्म सुपरहिट रही थी।
श्याम ऱाधिका से प्यार करता है। लेकिन राधिका के पिता जो कश्मीर के भूतपूर्व राजा व वर्तमान मन्त्री हैं वो इसे पसन्द नहीं करते। इसलिये वो श्याम के पिता और श्याम को अपने प्रभाव से आतंकवादी होने का आरोप लगाकर जेल में बन्द कर देता है। अधिक पिटाई व यातना से श्याम के पिता की मृत्यु हो जाती है। श्याम इस अन्याय का बदला लेने के लिए आतंकवादी बन जाता है। वह दारा के साथ मिल जाता है जो कि एक आतंंकवादी है। राजा साहब अपनी पुत्री का विवाह सैन्य अधिकारी कैप्टन रणवीर से करना चाहते हैं लेकिन शाका आतंक फैला देता है। कैप्टन रणवीर शाका को मारने का प्रण कर लेता है। दारा के चार साथियों को सेना पकड़ लेती है। उन्हें छुड़ाने के लिये शाका वैष्णो देवी तीर्थयात्रा से लौट रही बस का अपहरण कर लेता है जिसमें राजा साहब की की बेटी व बहन भी शामिल है। इसी बीच आतंकवादियों के दल में शामिल शबनम भी शाका से प्यार करने लगती है। वो राधिका को मारने की कोशिश करती है लेकिन शाका उसे बचा लेता है। इसी बीच राधिका शाका को आतंकवाद छोड़ने के लिये कहती है। शाका राधिका को दिये वचन के लिये उसके अलावा सभी को रिहा कर देता है। सेना शाका का पीछा करती है। राजा साहब भी शाका को मारने के षड्यन्त्र में शामिल हो जाता है। दारा के पाकिस्तानी आका उसके विरुद्ध धोखा करते हैं और जब वो सीमा पार करने जाता है तो जमीन में बारूद बिछा देते हैं। शाका उन सबको अपनी जान पर खेलकर बचा लेता है। कैप्टन रणवीर व राधिका सारी सच्चाई जान जाते हैं इसी के साथ फिल्म समाप्त होती है।
सभी गीत जावेद अख्तर द्वारा लिखित; सारा संगीत अनु मलिक द्वारा रचित।
