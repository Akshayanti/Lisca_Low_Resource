 कोमल कोठारी  या कोमल दा ने लोक कलाओं को संरक्षित करने में अपूर्व योगदान दिया था। उन्होने राजस्थान की लोक कलाओं, लोक संगीत और वाद्यों के संरक्षण, लुप्त हो रही कलाओं की खोज आदि के लिए बोरूंदा में रूपायन संस्था की स्थापना की थी। भारत सरकार द्वारा सन 2004 में उन्हें कला के क्षेत्र में पद्म भूषण से सम्मानित किया गया था।
1929 में जोधपुर में जन्मे श्री कोमल कोठारी ने उदयपुर में शिक्षा पाई और 1953 में अपने पुराने दोस्त विजयदान देथा के साथ मिलकर 'प्रेरणा' नामक पत्रिका निकालना शुरू किया। 'प्रेरणा' का मिशन था हर महीने एक नया लोकगीत खोजकर उसे लिपिबद्ध करना। उनके परिवार के राष्ट्रवादी विचारों और कोमल कोठारी के संगीतप्रेम का मिलाजुला परिणाम यह निकला कि उनकी दिलचस्पी 1800 से 1942 के बीच रचे गए राजस्थानी देशभक्तिमूलक लोकगीतों में बढ़ी। यहीं से उनके जीवन का एक नया अध्याय शुरू हुआ। उन्होंने राजस्थान की मिट्टी में बिखरी अमूल्य संगीत सम्पदा से जितना साक्षात्कार किया उतना वे उसके पाश में बंधते गए।
कई तरह के काम कर चुकने के बाद कोठारी जी 1958 में अन्ततः राजस्थान संगीत नाटक अकादमी में कार्य करने लगे और अगले चालीस सालों तक उन्होंने एक जुनून की तरह राजस्थान के लोकसंगीत को रेकॉर्ड करने और संरक्षित करने का बीड़ा उठा लिया।
1959-60 के दौरान वे कई बार जैसलमेर गए और लांगा तथा मंगणियार गायकों से मिले। बहुत समझाने-बुझाने के बाद वे 1962 में पहली बार इन लोगों के संगीत को रेकॉर्ड कर पाने में सफल हुए। उन्हीं की मेहनत का फल था कि 1963 में पहली बार मंगणियार कलाकारों का कोई दल दिल्ली जाकर स्टेज पर अपनी परफ़ॉर्मेन्स दे सका।
1964 में श्री कोठारी ने 'रूपायन' नामक संस्था की स्थापना की।
कोठारी को लोक कला के क्षेत्र में योगदान के लिए वर्ष 1983 में पद्मश्री, 1986 में संगीत नाट्य फैलोशिप अवार्ड, 2000 में प्रिन्स क्लाज अवार्ड, 2004 में पद्म भूषण और राजस्थान रत्न पुरस्कार से सम्मानित किया गया था। 
