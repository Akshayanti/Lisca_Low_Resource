
जलालाबाद प्रांत मध्य एशिया के किर्गिज़स्तान देश का एक प्रांत है। इस प्रांत की राजधानी भी जलालाबाद नाम का ही शहर है।
जलालाबाद प्रान्त की स्थापना सोवियत संघ के ज़माने में 21 नवम्बर 1939 में तियान-शान प्रांत के नाम से हुई थी लेकिन 27 जनवरी 1950 को इसका ओश प्रांत में विलय कर दिया गया। 14 दिसम्बर 1990 को इसका फिर से गठन हुआ। इस प्रांत का दक्षिणी भाग फ़रग़ना वादी के उपजाऊ मैदान में आता है लेकिन बाक़ी क्षेत्र पहाड़ी है। प्रान्त में पर्वतीय झीलें, झरने, चश्मे और अख़रोट के वन विस्तृत हैं। जलालाबाद शहर से 40 किमी उत्तर में अर्सलानबोब नामक अख़रोट का जंगल दुनिया का सबसे बड़ा प्राकृतिक अख़रोट का वन है। इस प्रांत में तोकतोगुल नामक जल-विद्युत् परियोजना भी है जिस से बनी बिजली देश के अन्य भागों में इस्तेमाल होने के साथ-साथ पड़ोसी देशों को निर्यात भी की जाती है।
सन् 2009 की जनगणना में प्रांत के 71.8% लोग किरगिज़ समुदाय के थे। यहाँ उज़बेक लोगों का एक बड़ा समुदाय भी रहता है और वे प्रांतीय आबादी के 24.8% हैं। इसके अलावा यहाँ रूसी, तुर्की, ताजिक, तातार, उईग़ुर, कुर्द, अज़रबेजानी, यूक्रेनी और काज़ाख़ भी रहते हैं।
किज़िल-जार का पशु-बाज़ार
अर्सलानबोब - दुनिया का सबसे बड़ा अख़रोट का वन
तोकतोगुल जल-विद्युत् बाँध
