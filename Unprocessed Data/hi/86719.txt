तितली तारागुच्छ या बटरफ़्लाए तारागुच्छ, जिसे मॅसिये वस्तु 6 भी कहा जाता है, वॄश्चिक तारामंडल में स्थित एक खुला तारागुच्छ है। इसका आकार एक तितली से ज़रा-बहुत मिलता है, जिस से इसका यह नाम पड़ा। यह पृथ्वी से लगभग 1,600 प्रकाश वर्षों की दूरी पर स्थित है और इस गुच्छे की चौड़ाई 12 प्रकाश वर्ष अनुमानित की गई है।
तितली तारागुच्छ को अंग्रेज़ी में "बटरफ़्लाए क्लस्टर" कहते हैं। फ़ारसी में इसे "ख़ुशा-ए-परवाना" कहते हैं। फ़्रांसिसी में इसे "आमास द्यु पापियों" कहते हैं। 'बटरफ़्लाए', 'परवाना' और 'पापियों' का अर्थ इन भाषाओँ में 'तितली' ही है। ध्यान दें कि 'परवाना' शब्द हिंदी में 'पतंगे' के लिए नाम होता है और 'तितली' के लिए नहीं, जबकि फ़ारसी में इसका अर्थ 'तितली' है।
तितली तारागुच्छ के तारे ज़्यादातर B श्रेणी के गरम, नीले रंग वाले तारे हैं, हालांकि इसका सबसे रोशन तारा एक K श्रेणी का बी॰ऍम॰ स्कोर्पाई नामक नारंगी दानव तारा है। अपने नारंगी रंग की वजह से तस्वीरों में यह अपने नीले पड़ोसियों से बिलकुल भिन्न नज़र आता है। यह एक परिवर्ती तारा है जिसकी चमक +5.5 और +7.0 मैग्निट्यूड के बीच ऊपर-नीचे होती रहती है। ध्यान रहे कि मैग्निट्यूड एक ऐसा उल्टा माप है जो जितना ज़्यादा हो चमक उतनी ही कम होती है।
