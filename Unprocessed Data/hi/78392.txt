पद्मावत वर्ष 2018 की इसी नाम की फिल्म की संगीत एल्बम है। गोलियों की रासलीला रामलीला तथा बाजीराव मस्तानी के बाद इस फिल्म के गीत भी स्वयं संजय लीला भंसाली ने ही सृजित किये। संचित बल्हारा ने फिल्म में पार्श्व संगीत दिया, और फिल्म के गीत ए.एम. तुराज़ और सिद्धार्थ-गरिमा ने लिखे हैं। फिल्म की संगीत एल्बम टी-सीरीज़ द्वारा रिलीज़ की गई है, और इसमें छह गाने शामिल है, जिन्हें श्रेया घोषाल, शिवम पाठक, नीति मोहन तथा अरिजीत सिंह ने गया है।
फ़िल्म का पहला गीत "घूमर" 25 अक्टूबर 2017 को रिलीज़ किया गया था। दीपिका पादुकोण इस गीत में एक सेट पर पारम्परिक राजस्थानी लोकनृत्य घूमर करती हुईं दिखाई गई हैं, जो चित्तौड़गढ़ किले के अंदरूनी हिस्सों की प्रतिकृति है। 11 नवंबर 2017 को फिल्म का दूसरा गाना, "एक दिल एक जान" जारी किया गया था। राग यमन पर आधारित यह गीत दीपिका पादुकोण और शाहिद कपूर पर फिल्माया एक प्रेमगीत है। 21 जनवरी 2018 को फिल्म की पूरी एल्बम को रिलीज़ किया गया जिसमें चार अन्य गाने शामिल हैं: "खलीबली", "नैनोवाले ने", "होली" और "बिन्ते दिल"। गीत "ख़लीबली" अलाउद्दीन खिलजी पर फिल्माया गया नृत्य गीत है। इसमें मुख्यतः अरबी संगीत का प्रयोग है। "होली" गीत मेवाड़ की होली के समय, जबकि "बिनते दिल" चित्तोड़ आक्रमण के समय अलाउद्दीन खिलजी तथा मलिक कफूर पर फिल्माया गया है। श्रेया घोषाल के अनुसार, "फ़िल्म में बहुत ही खूबसूरत गानें हैं। फ़िल्म में लोकसंगीत और प्रभावशाली वाद्य यंत्रों का संयोजन अद्भुत है।
एल्बम को समीक्षकों से सकारात्मक प्रतिक्रियाएं मिली। टाइम्स नाऊ के लिए लिखते हुए गौरांग चौहान ने इसे "हाल के दिनों की सर्वश्रेष्ठ संगीत एल्बमों में एक" करार दिया, जबकि द हिन्दू के विपिन नायर ने इसे "रानी के लिए उपयुक्त" लिखा। इसके अतिरिक्त एल्बम को कोईमोई के उमेश पुनवानी ने 5 में से 4 स्टार, द इंडियन एक्सप्रेस के सुआंशु खुराना ने 5 में से 3 स्टार, बौलीस्पाइस की गीता वर्मन ने 5 में से 2.5 स्टार, तथा प्लेनेट बॉलीवुड के एक समीक्षक ने 10 में से 4 स्टार दिए।
