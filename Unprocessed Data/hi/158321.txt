यूएस-बांग्ला एयरलाइन्स विमान 211 एक यूएस-बांग्ला एयरलाइन्स अन्तर्राष्ट्रीय यात्री विमान था जो कि बांग्लादेश के शाहजलाल अन्तर्राष्ट्रीय विमानक्षेत्र, ढाका से नेपाल के त्रिभुवन अन्तर्राष्ट्रीय विमानक्षेत्र के मध्य चलता था। 12 मार्च 2018 को यूएस-बांग्ला एयरलाइन्स की बमबर्डीयर 8-क्यू400 विमान स्थानीय समयानुसार 14:15 बजे लैंडिंग के समय दुर्घटनाग्रस्त हो गयी तथा इसमे आग लग गयी। दुर्घटना के समय विमान में 67 यात्री तथा 4 चालक दल सवार थे। इस दुर्घटना में 51 लोगों की मृत्यु हो गयी तथा 20 लोग घायल हो गये।
दुर्घटनाग्रस्त विमान बमबर्डीयर 8-क्यू400 था जो कि एस2-एजीयू नाम से पंजीकृत था। विमान को पहली बार स्कैन्डिनेवियन एयरलाइन्स को भेजा गया था, फिर इसे ऑग्सबर्ग एयरवेज़ को 2008 में भेजा गया और यह तब तक इस कम्पनी के पास रहा जब तक इसे 2014 में यूएस-बांग्ला एयरलाइन्स को नहीं बेचा गया। यह विमान इससे पहले भी 2015 में बांग्लादेश के सैदपुर में रनवे से फिसल गया था। हालाँकि इस दुर्घटना में किसी को चोट नहीं आयी थी। विमान को हल्का फुल्का नुकसान पहुँचा, फिर 8 घण्टें बाद यह फिर से अपनी सेवाएँ देने लगा।
विमान स्थानीय समयानुसार 12:52 बजे बांग्लादेश की राजधानी ढाका के शाहजलाल विमानक्षेत्र से नेपाल की राजधानी काठमांडू के त्रिभुवन विमानक्षेत्र के लिये उड़ान भरी। इस विमान में 67 यात्री व चार चालक दल सवार थे।
त्रिभुवन अन्तर्राष्ट्रीय विमानक्षेत्र के टावर कंट्रोल ने विमान को रनवे 02 पर उतारने की अनुमति दी, परन्तु विमान कर्मचारी ने रनवे 20 पर उतारने का आग्रह किया। फिर टावर कंट्रोल ने रनवे 20 पर उतारने की अनुमति दी। टावर कंट्रोल ने विमान कर्मचारी से इसका आशय पूछा जिसका जवाब आया कि "मैं इसे 02 पर लैंड करना चाहता हूँ"। 
स्थानीय मिडिया के अनुसार विमान ने रनवे 02 की चौखट पार कर ली थी लेकिन उसके बाद यह रनवे से उतर गया। प्रत्यक्षदर्शियों के अनुसार विमान रनवे पर सही से नहीं उतरा था। दुर्घटना में बचे एक यात्री ने बताया कि "विमान ने विचित्र तरह से व्यवहार करना प्रारम्भ कर दिया था"। कर्मियों ने बताया कि विमान बार बार डोल रहा था। जब इसकी लैंडिंग हो गयी तब यह रनवे से मुड़ने लगा और इसके बाद फिसला तथा विमानक्षेत्र में लगी दीवार से टकरा गया। इसके बाद यह फुटबॉल मैदान में जाकर दुर्घटनाग्रस्त हो गया। फिर इसमें चिंगारियाँ और ईंधन टैंक के टूटने से पूरे विमान में आग लग गयी। विमान कई टुकड़ों में टूट भी गया।
दमकलकर्मी व आपातकालीन सेवाओं को तुरन्त घटनास्थल पर भेजा गया। दमकलकर्मियों को आग पर नियंत्रण पाने में 15 मिनट लगे। इकत्तीस लोगों को तुरन्त काठमांडू के विभिन्न अस्पतालों में भर्ती करवाया गया, जिसमें बहुत से गम्भीर रूप से घायल थे। बचाव दल ने तुरन्त 8 शव घटनास्थल से प्राप्त किये। बाद में बचाव कार्यों के दौरान 32 और शव मिले। इस दुर्घटना 51 लोगों की मृत्यु हो गयी जिसमे 40 लोगों ने दुर्घटनास्थल तथा 11 लोगो ने अस्पताल में दम तोड़ दिया। दुर्घटना के बाद विमानक्षेत्र को 3 घण्टें के लिये बन्द कर दिया गया।
सूचना के अनुसार विमान में 67 यात्री सवार थे जिसमें दो बच्चे भी शामिल थे तथा चार चालक दल के सदस्य थे। इस विमान के कप्तान आबिद सुल्तान थे, जो कि बांग्लादेश वायुसेना के पायलट रह चुके थे। प्रथम अधिकारी पृथुला राशिद थीं। आबिद सुल्तान को विमान उड़ाने का 22 वर्षों का अनुभव था। दो अन्य चालक दल सदस्य ख्वाजा हुसैन मोहम्मद शफ़ी तथा शमीम अख्तर थे। 
नेपाल के प्रधानमन्त्री खड्ग प्रसाद शर्मा ओली ने तुरन्त राहत एवं बचाव कार्यों का निरिक्षण करने हेतु दुर्घटना स्थल पर पहुँचे। बाद में उन्होंने दुर्घटना की जाँच के आदेश दिये।
दुर्घटना से कुछ मिनट पूर्व चालक दल व एयर ट्रैफिक कंट्रोल की ऑडियो से प्रथम दृष्टया ऐसा लगता है कि विमान को रनवे पर उतारने को लेकर ग़लतफ़हमी हुई है।
