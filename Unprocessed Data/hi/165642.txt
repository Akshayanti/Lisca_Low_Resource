मूलक तत्वों के ऐसे समूह को कहते हैं, जो यौगिकों में एक रासायनिक तत्व सा व्यवहार करता है। यौगिकों में यह किसी तत्व का स्थान ले सकता है अथवा उसे विस्थापित कर सकता है। मूलक में असंयुक्त बंधुता होती है, जिससे यह असंयुक्त दशा में साधारणतया स्थायी नहीं होता, यद्यपि कुछ मूलक, जैसे कार्बोनिल और नाइट्रोसिल असंयुक्त पाए गए हैं।
मूलक अकार्बनिक और कार्बनिक दोनों प्रकार के हो सकते हैं। अकार्बनिक मूलकों में ऐमोनियम, सल्फेट और फास्फेट एवं कार्बनिक मूलकों में सायनोजन, बेंजायल और मेथाइल उल्लेखनीय हैं। मूलक का विचार गे लुसैक ने पहले 1815 ई0 में रसायनज्ञों के संमुख रखा था और लिबिख और वलर ने 1832 ई0 में बेंजायल मूलक पर एक निबंध लिखकर इसके महत्व को बढ़ाया।
मूलक में संयोजकता भी होती है। कुछ मूलक एकसंयोजी, कुछ द्विसंयोजी और कुछ त्रिसंयोजी होते हैं। कुछ समय तक कार्बनिक यौगिकों के अध्ययन में मूलकों का बड़ा महत्व था और उनसे अध्ययन में बड़ी सहायता मिलती थी, पर आज इनका महत्व उतना नहीं रह गया है।
