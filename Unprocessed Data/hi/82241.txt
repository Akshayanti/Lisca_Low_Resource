प्यार किया तो डरना क्या 1998 में बनी हिन्दी भाषा की हास्य प्रेमकहानी फ़िल्म है। ये सुहेल ख़ान द्वारा लिखित और निर्देशित है। फिल्म में उनके वास्तविक जीवन के भाई सलमान खान और अरबाज़ ख़ान के साथ काजोल और धर्मेन्द्र मुख्य भूमिकाओं में हैं। जारी होने पर फिल्म सफल और लोकप्रिय रही थी।
मुस्कान एक अनाध लड़की है, जो अपने भाई, विशाल और चाचा के साथ गाँव में रहती है। मुस्कान अपनी पढ़ाई पूरी करने के लिए मुम्बई जाना चाहती है। बाद में उसका भाई उसे मुम्बई जाने की इजाजद दे देता है। वहाँ उसकी मुलाक़ात सूरज से होती है। सूरज को मुस्कान से प्यार हो जाता है और उसके कई बार कोशिश करने के बाद, मुस्कान को भी उससे प्यार हो जाता है।
एक दिन मुस्कान से मिलने विशाल आता है। सूरज उसे मुस्कान का प्रेमी समझ लेता है और दोनों में लड़ाई हो जाती है, जिसमें सूरज को बहुत मार पड़ती है। बाद में उसे मुस्कान से पता चलता है कि वो उसका भाई है। वो मुस्कान और विशाल से माफी मांगता है। विशाल को सूरज बिलकुल भी पसंद नहीं आता है। उसे ऐसा लगता है कि सूरज भरोसे के काबिल नहीं है और न ही वो किसी बात को गंभीरता से लेता है। वो मुस्कान को अपने साथ घर ले जाता है।
सूरज उसके गाँव जाता है, जहाँ उसे चाचा मिलते हैं, जिसकी वो जान बचाता है। उसके इस काम को देखते हुए विशाल उसे अपने आपको साबित करने का एक और मौका देता है। लेकिन उसमें सूरज विफल रह जाता है। विशाल अपनी बहन की शादी ठाकुर विजय सिंह के भाई से कराने की सोचता है, बिना ये जाने कि वो ये शादी पुरानी दुश्मनी के कारण कर रहे हैं। इस कारण सूरज को इस शादी को रोकने के साथ साथ विशाल का दिल भी जीतना होता है।
सूरज का दोस्त सूरज के परिवार वालों को उस गाँव के बारे में बता देता है। सूरज का परिवार आ जाता है और सूरज की सौतेली माँ, मुस्कान को बहुत बुरा भला कहती है। सिंह परिवार और उसके गुंडे मिल कर मुस्कान को पकड़ने की कोशिश करते हैं, और सूरज, सूरज के पिता, विशाल और चाचा आ कर उसे बचाने की कोशिश करते हैं। सूरज की माँ अब उसकी परवाह करने लगती है और वो पुलिस को फोन कर देती है। विशाल भी सूरज की मुस्कान के साथ शादी के लिए मान जाता है।

फ़िल्म में संगीत जतिन-ललित, हिमेश रेशमिया तथा साजिद-वाजिद ने दिया है, जबकि गीत समीर, सुधाकर शर्मा तथा इक़बाल साबरी ने लिखे हैं। कुल 8 गीतों वाली फिल्म की संगीत एल्बम को टी-सीरीज़ द्वारा 10 मार्च 1998 को जारी किया गया था। हिमेश रेशमिया ने इसी फिल्म से एक संगीतकार के रूप में बॉलीवुड फिल्मों में पदार्पण किया। फ़िल्म के 8 गीतों में से 6 जतिन ललित ने, 1 हिमेश रेशमिया ने और 1 गीत साजिद वाजिद ने कम्पोज़ किया है।
