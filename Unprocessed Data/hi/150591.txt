सेवासिंह ठीकरीवाला पंजाब के अकाली दल और रियासती प्रजामंडल के महान्‌ नेता थे। आपकी अनेक धार्मिक, शैक्षणिक एवं राजनैतिक संस्थाओं में प्रतिष्ठित स्थान मिला है। दैनिक 'कौमी दर्द', साप्ताहिक 'रियासती दुनिया' एवं 'देशवर्दी' के जन्मदाता भी आप ही थे।
आपकी स्मृति में प्रति वर्ष 19 जनवरी को ठीकरीवाल में शहीदी मेला लगता है। सन्‌ 1912 से प्रारंभ किया हुआ गुरु का लंगर निरंतर चल रहा है। स. सेवासिंह गवर्नमेंट हाई स्कूल, ठीकरीवाल में है। पटियाला नगर के प्रसिद्ध माल रोड पर सिंहसभा के सामने इनकी आदमकर मूर्ति भी लगाई गई है।
श्री सेवासिंह ठीकरीवाला अंबाला-भटिंडा रेलमार्ग पर स्थित बरनाला से लगभग नौ मील दूर ठीकरीवाल ग्राम में फूलकियाँ रियासत के प्रतिष्ठित रईस श्री देवसिंह के घर उत्पन्न हुए। इनके चार भाई और एक बहन थी। मिडिल पास करते ही ये पटियाला के हजूरी विभाग में नौकर हो गए। सन्‌ 1911 में ये सिंह-सभा-लहर की ओर आकृष्ट हुए। इसका पहला दीवान ठीकरीवाल में हुआ; अमृत प्रचार तथा ग्राम सुधार का कार्य भी प्रारंभ हुआ। सन्‌ 1912 में गुरुद्वारा ठीकरीवाल का शिलान्यास किया गया। देश विदेश से एकत्र लाखों रुपयों से यह कार्य पाँच वर्ष में पूरा हुआ। वहाँ पर पंजाबी भाषा की पढ़ाई भी शुरू हो गई।
21 फ़रवरी 1921 के ननकाना साहब के शहीदी साके का समाचार सुनकर आप सिख पंथ की सेवा की ओर उन्मुक्त हो गए। तभी से पटियाला में अकाली जत्था की स्थापना करके शिरोमणि अकाली दल एवं शिरोमणि गुरुद्वारा प्रबंधक कमेटी से संबंध जोड़कर गुरुद्वारा सुधार में तल्लीन हो गए। 1927 ई. के कुठाला शहीदी साके ने आपको रज़वाड़ाशाही समाप्त करने और रियासती प्रजामंडल की स्थापना के लिए प्रेरित किया। आप इसके पहले सभापति तो थे ही; लाहौर, लुधियाना, शिमला के वार्षिक अधिवेशनों के स्वागताध्यक्ष भी रहे। शिमला सम्मेलन के समय अंग्रेजी सरकार की शिकायत आपने गांधी जी से की थी; उन्हीं दिनों आपकी सारी संपत्ति भी जब्त कर ली गई थई। ऑल इंडिया कांग्रेस के सन्‌ 1929 के, ऑल इंडिया प्रजामंडल के 1931 के तथा रियासती प्रजामंडल के सन्‌ 1932 के अधिवेशनों में भी आप सम्मिलित हुए। रायकोट के अछूतनाशक सम्मेलन की अध्यक्षता भी आपने की थी। इन्हीं गतिविधियों के कारण आपको कई बार जेल की यात्रा करनी पड़ी; यथा-
 सन्‌ 1923 में शाही किला, लाहौर में अकाली नेताओं के विद्रोह के मुकदमे में 3 वर्ष की नजरबंदी।
 सन्‌ 1926 में विद्रोही होने के अपराध में पटियाला जेल में साढे तीन वर्ष की कैद।
 सन्‌ 1930 में विद्रोह के अपराधस्वरूप 5 हजार रुपया दंड और पटियाला जेल में 6 वर्ष की कैद; किंतु चार मास बाद बंधनमुक्त हो गए।
 सन्‌ 1931 में संगरूर सत्याग्रह के कारण 4 महीने नजरबंद।
 सन्‌ 1932 में मालेर कोटला मोर्चे के कारण 3 महीने नजरबंद।
 मार्च, 1933 में पटियाला राज्य की नृशंसता के विरोधस्वरूप नारे लगाने के कारण दिल्ली में दो दिन की जेल।
 अगस्त, 1933 में 'पटियाला हिदायतों की खिलाफवर्जी' के मामले में दस हजार रुपया दंड तथा आठ वर्ष का सश्रम कारावास दंड। इसी जेल यात्रा की यातनाएँ सहने करते हुए 19 जनवरी 1935 को पटियाला केंद्रीय जेल के धमियार अहाते में निधन।
सन्‌ 1926 तथा सन्‌ 1933 के कैद में आपने कई सप्ताह तक अनशन किया था।
