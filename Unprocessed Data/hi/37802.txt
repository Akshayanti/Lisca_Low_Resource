पैरालम्पिक लम्बी कूद
जगसीर सिंह एक भारतीय खिलाड़ी हैं। उन्हें 2010 में देश में पैरालिम्पिक खेलों के क्षेत्र में उत्कृष्ट योगदान के लिए भारत के राष्ट्रपति द्वारा अर्जुन पुरस्कार से सम्मानित किया गया था।
जगसीर सिंह का जन्म 17 जुलाई 1987 को राजस्थान के हनुमानगढ़ में हुआ। 1993 में केवल 6 वर्ष कि आयु में 11,000 वोल्ट की बिजली की तार छूने से जगसीर ने अपनी दायीं बाज़ू खो दी। जगसीर 2002 में अपने भावी कोच रिपुदमन सिंह औलक से मिले। औलक की पत्नी जगसीर के विद्यालय में एक अध्यापिका थीं। उन्हीं ने जगसीर को औलक से मिलवाया था।
2004 के पैरालिम्पिक स्वर्ण पदक विजेता देवेन्द्र झांझरिया से प्रेरित हो कर जगसीर ने 2008 के बीजिंग पैरालिंपिक में भाग लिया और सातवें स्थान पर रहे। उन्होंने 2009 के आईडब्ल्यूएएस विश्व खेल लम्बी कूद और त्रिकूद में स्वर्ण पदक जीते। नवंबर 2010 में गुआंगज़ौ में आयोजित 16वें पैरा एशियाई खेलों में स्वर्ण और रजत पदक प्राप्त किये। 
देश में पैरालिम्पिक खेलों के क्षेत्र में उत्कृष्ट योगदान के लिए उन्हें 2010 में भारत के राष्ट्रपति द्वारा अर्जुन पुरस्कार से सम्मानित किया गया था। सिंह ने लंदन में 2012 ग्रीष्मकालीन पैरालम्पिक्स में एफ 46 वर्गीकरण के तहत लंबी छलांग मुकाबले में भारत का प्रतिनिधित्व किया तथा भारतीय दल के कप्तान भी रहे। 
