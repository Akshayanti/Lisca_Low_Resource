अहमदाबाद, स्थानीय भाषा में अम्दावाद, भारत के पश्चिमी राज्य गुजरात का एक महत्वपूर्ण नगर है। यह भारत का सातवाँ सबसे बड़ा महानगरीय क्षेत्र और गुजरात राज्य की पूर्व राजनैतिक राजधानी भी रहा है। राज्य के व्यावसायिक गतिविधियों का मुख्य केंद्र होने के कारण यह शहर गुजरात में एक खास स्थान रखता है। 65 लाख से अधिक की आबादी के साथ यह वर्तमान में यह गुजरात का सबसे बड़ा और पूरे देश में छठा सबसे बड़ा नगर है। साबरमती नदी के तट पर बसा यह नगर गुजरात की राजनैतिक राजधानी गाँधीनगर से 30 किलोमीटर की दूरी पर है।
अहमदाबाद का तापमान भारत के दूसरे अन्य भागों से अधिक गर्म और अधिक शुष्क होता है। अर्ध शुष्क वातावरण वाले गुजरात में ग्रीष्म, वर्षा और शीत यही तीन प्रकार के मौसम होते हैं। ग्रीष्मकाल की अवधि मार्च से लेकर जून के अंत तक रहती है। इस दौरान अधिकतम और न्यूनतम तापमान 43 °सेल्सीयस से 24 °°सेल्सीयस के मध्य ही रहता है। इसके बाद अक्तूबर तक मानसून का समय होता है जिस दौरान औसतन 31 इंच अथवा 800 मिलीमीटर वर्षा होती है। पूरे साल में यह एकमात्र समय होता जब यहाँ के वातावरण में नमी होती है। शीत ऋतु सामान्यतः नवंबर से शुरू हो फ़रवरी तक रहती है। इस दौरान अधिकतम और न्यूनतम तापमान क्रमशः 30 °सेल्सीयस से 13 °°सेल्सीयस के बीच पाया जाता है। मई 18 और 19 2016 अहमदाबाद के अबतक के सबसे गर्म दिन थे जब तापमान 50 °°सेल्सीयस से भी अधिक हो गया था।
गाँधी आश्रम ओल्ड वडाज में साबरमती नदी के तट पर बसा हुआ है। 1917 में महात्मा गाँधी द्वारा स्थापित यह आश्रम सत्याग्रह आश्रम के नाम से जाना जाता था क्योंकि यहीं से गाँधी जी ने 1930 में ब्रिटिश राज के नमक पर कर लगाने के विरुद्ध अपने दांडी मार्च की शुरआत की थी। इस आश्रम ने गाँधी जी की यादों को बड़े जतन से सॅंजो कर रखा है। उनके जीवन से जुड़े वस्तुओं को गाँधी मेमोरियल सेंटर, जो साबरमती आश्रम का एक अंग है, में देखा जा सकता है। 
कंकारिया झील मुगल बादशाहक़ुतुबूब-दिन द्वारा 1451 में बनाई गई एक वृताकर झील है। झील के मध्य में नगीना वाडी नाम का एक छोटा सा बाग भी है। इस झील के इर्द-गिर्द कई अन्य आकर्षक स्थल जैसे कि उद्यान, बोट क्लब, चिड़ियाघर, अक्वेरियम और नॅचुरल हिस्टॉरिक म्यूज़ीयम भी बने हुए हैं। झील के चारो तरफ बने रोड पर किसी भी वाहन का आना-जाना माना है अतः यहाँ ट्रॅफिक बहुत कम रहता है। झील का चक्कर लगवाने वाली
एक खिलौना रेलगाड़ी भी पर्यटकों के लिए एक आकर्षण है। 
