रॉस द्वीप अंटार्कटिका महाद्वीप की मुख्यभूमि के समीप चार ज्वालामुखियों द्वारा बनाया गया एक द्वीप है। यह अंटार्कटिका के विक्टोरिया धरती नामक क्षेत्र में रॉस सागर की मैक्मरडो खाड़ी में स्थित है।
मैक्मरडो खाड़ी का अधिकांश भाग बर्फ़ग्रस्त रहता है और मैक्मरडो हिमचट्टान इतनी चौड़ी है कि देखने से अक्सर रॉस द्वीप टापू न होकर अंटार्कटिका की मुख्यभूमि से जुड़ा हुआ धरती का अंश ही लगता है। इस द्वीप का क्षेत्रफल 2,460 वर्ग कि॰मी॰ है जिसमें से बहुत थोड़ा ही बर्फ़ से मुक्त है। 3,794 मीटर ऊँचा एरेबस ज्वालामुखी इसी द्वीप पर स्थित है और यह हमारे ग्रह का दक्षिणतम सक्रिय ज्वालामुखी है। 3,230 मीटर ऊँचा टेरर ज्वालामुखी, जो मूर्छित है, भी यहीं खड़ा हुआ है। इनके अलावा बर्ड पर्वत और ऐबट पर्वत इस द्वीप पर हैं और बर्ड पर्वत पर हिमानियाँ चलती हैं। अपने छोटे आकार के बावजूद, रॉस द्वीप की औसत ऊँचाई विश्व के अन्य किसी भी द्वीप से अधिक है।
