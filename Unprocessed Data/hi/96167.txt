रेडियोखगोलिकी में तीव्र रेडियो प्रस्फोट या ऍफ़॰आर॰बी॰ अज्ञात कारणों से उत्पन्न एक बहुत अधिक ऊर्जावान खगोलभौतिक परिघटना होती है जिसमें बहुत-ही संकुचित समय के लिए एक रेडियो संकेत प्रकट होती है। यह औसतन कुछ मिलिसैकण्ड के लिए ही जारी रहते हैं और हमारी गैलेक्सी से बाहर ही उत्पन्न होते हैं। सर्वप्रथम तीव्र रेडियो प्रस्फोट सन् 2007 में डन्कन लोरीमर और डेविड नारकेविक द्वारा पल्सरों से मिलने वाले संकेतों के अध्ययन में पाया गया था, जिस वजह से इसे "लोरीमर प्रस्फोट" कहा जाता है। उसके बाद से कई तीव्र रेडियो प्रस्फोट मिल चुके हैं, जिनमें से एक स्वयं को दोहराता भी है।
अगर तीव्र रेडियो प्रस्फोट ध्रुवित हों तो इसका अर्थ है कि वह किसी शक्तिशाली चुम्बकीय क्षेत्र से उत्सर्जित हुए हैं। इन प्रस्फोटों का स्रोत अज्ञात है लेकिन वैज्ञानिक इसका न्यूट्रॉन तारा, कालाछिद्र या परग्रही बुद्धि होने का दावा करते हैं। ऍफ़॰आर॰बी॰ 121102 एकमात्र ज्ञात दोहराता हुआ तीव्र रेडियो प्रस्फोट है। यह हमारी गैलेक्सी, क्षीरमार्ग, से लगभग 3 अरब प्रकाशवर्ष दूर ब्रह्मा तारामंडल की दिशा में स्थित किसी गैलेक्सी से आता है।
