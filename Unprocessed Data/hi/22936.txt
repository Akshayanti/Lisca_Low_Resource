पूर्वोत्तर इंदिरा गांधी क्षेत्रीय स्वास्थ्य एवं चिकित्सा संस्थान  पूर्वोत्तर भारत के राज्य मेघालय की राजधानी शिलांग में स्थित एक चिकित्सा संस्थान है। यह शिलांग शहर के बाहरी इलाके में स्थित है। वर्तमान पूर्ण तृतीयक चिकित्सा सुविधाएं अस्पताल के स्थायी परिसर, मावडियांगडियांग में 2007 से आरम्भ हुई थीं। यह 1987 में बना भारत सरकार के स्वास्थ्य एवं परिवार कल्याण मन्त्रालय के अधीन एक स्वायत्त संस्थान है। इसे भारतीय संसद द्वारा "सेंटर आफ़ एक्सेलेन्स" अर्थात "उत्कृष्टता का केन्द्र" घोषित किया गया था। यहां का एमबीबीएस कार्यक्रम 2008 में 50 विद्यार्थियों के साथ आरम्भ किया गया था। तदोपरांत यहां 4 विषयों: अनेस्थिसियोलॉजी, सूक्ष्मजैविकी, प्रसूति एवं स्त्री रोग एवं विकृति विज्ञान में वर्ष 2009 से स्नातकोत्तर पाठ्यक्रम भी आरम्भ हुए थे। कालान्तर में निम्नलिखित विषयों में - शरीर रचना विज्ञान, सामान्य चिकित्सा, शल्य क्रिया और रेडियोडायग्नोसिस और इमेजिंग में भी स्नातकोत्तर पाठ्यक्रम आरम्भ किये गये। संस्थान हृदय विज्ञान में डीएम पाठ्यक्रम भी उपलब्ध कराता है। इसके अलावा यहाँ नर्सिंग में स्नातक एवं स्नातकोत्तर पाठ्यक्रम उपलब्ध है जिसमें स्नातक की वार्षिक भर्ती 50 सीटों एवं स्नातकोत्तर की 10 सीटों में की जाती है। यह इसी संस्थान के कॉलेज ऑफ नर्सिंग के नाम से चालू है।इस संस्थान का औपचारिक रूप से उद्घाटन एवं राष्ट्र को समर्पण 5 मार्च 2010 को यूपीए सरकार की अध्यक्षा श्रीमती सोनिया गांधी द्वारा संस्थान के अपने वर्तमान परिसर, मावडियांगडियांग से किया गया था।
संस्थान का नाम श्रीमती.इंदिरा गांधी, पूर्व प्रधानमंत्री, भारत के नाम पर रखा गया है।
वर्तमान संस्थान परिसर शिलांग के बाहरी क्षेत्र मावडियांगडियांग में स्थित है जिसे आजकल न्यू शिलांग भी कहा जाता है। यह शिलांग शहर से 6-7 किमी की दूरी पर लगभग 17 मिनट की ड्राइव पर स्थित है। 
