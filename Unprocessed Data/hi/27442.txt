स्कार्लेट विच मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाली एक काल्पनिक सुपरहीरो है। यह चरित्र पहली बार द एक्स मैन #4 में प्रकाशित हुआ था, और इसे लेखक स्टैन ली और कलाकार जैक किर्बी ने बनाया था। प्रारम्भ में स्कार्लेट विच को अपने भाई क्विकसिल्वर के साथ एक खलनायक के रूप में दर्शाया गया था, जो ब्रदरहुड ऑफ म्युटेंट्स का सदस्य था। स्कार्लेट विच और क्विकसिल्वर दोनों म्यूटेंट मैग्नेटो की संतान हैं, जिन्हें उसने रोमानिया में एक परिवार की देख रेख में छोड़ दिया था, जहां स्कार्लेट विच की परवरिश वांडा मैक्सिमोफ नाम से हुई।
स्कार्लेट विच को एक शक्तिशाली जादूगरनी के रूप में जाना जाता है, जिसके पास वास्तविकता को बदल देने तक की जादुई शक्तियां हैं। वह लम्बे समय तक सुपरहीरो टीम अवेंजर्स की सदस्य रही है, और बाद में अवेंजर्स के साथी विज़न से विवाह कर लेती है। अभिनेत्री एलिज़ाबेथ औसन मार्वल सिनेमेटिक यूनिवर्स की फ़िल्मों में वांडा मैक्सीमॉफ / स्कार्लेट विच की भूमिका निभा रही हैं। औसन पहली बार 2015 की फ़िल्म अवेंजर्स: एज ऑफ़ अल्ट्रॉन में वांडा की भूमिका में दिखी थी।
