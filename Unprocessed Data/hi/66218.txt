लॉङ्गतलाई भारतीय राज्य मिज़ोरम के लॉङ्गतलाई ज़िले का मुख्यालय है। यह लाई स्वायत्त ज़िला परिषद का भी मुख्यालय है। 
लॉङ्गतलाई गाँव की स्थापना 1880 ईस्वी में लाई सरदार हैहमुंगा लॉनचेऊ द्वारा की गयी थी, जो कि वर्तमान में वेंगपुई में स्थित है। इसका नाम "लॉङ्गतलाई" पड़ा क्योंकि एक दिन सरदार हैहमुंगा लॉनचेऊ कालादान नदी में बह रही नाव को जब्त कर लिया था अतः इसका नाम लॉङ्गतलाई पड़ा जहाँ "लॉङ्ग" का अर्थ नाव तथा "तलाई" का अर्थ जब्त करना है।
भारत की जनगणना 2011 के अनुसार लॉङ्गतलाई कस्बे की जनसंख्या 20,830 है, जिसमे 10,659 पुरुष तथा 10,171 महिलाएँ हैं। 6 वर्ष से कम के बच्चों की जनसंख्या 3122 है, जो कि कुल जनसंख्या का 14.99% है। लॉङ्गतलाई की लिंगानुपात दर 954 है, जो कि मिज़ोरम की राज्य दर 976 से कम है। साक्षरता दर 95.66% है, जो कि राज्य दर 91.33% से अधिक है। पुरुष साक्षरता दर 96.97% तथा महिला साक्षरता दर 94.28% है। 
यहाँ का प्रमुख बहुसंख्यक धर्म ईसाई है, जो कि कुल जनसंख्या का 95.23% है। अन्य अल्पसंख्यक धर्म हिन्दू 2.81%, मुस्लिम 1.29%, बौद्ध 0.37%, सिक्ख 0.06%, तथा जैन 0.02% हैं। 0.22% लोगों ने अपने धर्म का उल्लेख नहीं किया है।
लाई यहाँ का बहुसंख्यक समुदाय है। यह एक जनजाति है जिन्हें म्यांमार के चिन राज्य के चिन लोगों के ही जातीय रूप से सामान माना जाता है। हालाँकि आजकल अधिकांश लाई लोग मिज़ो भाषा को ही अपनी प्रथम भाषा के रूप में प्रयोग करते हैं। 
हेलिकॉप्टर सेवा पवन हंस लॉङ्गतलाई से अइज़ोल तक उपलब्ध है। अइज़ोल से लॉङ्गतलाई के मध्य राष्ट्रीय राजमार्ग 54 द्वारा 296 किमी की दूरी है जो कि नियमित बस तथा जीप द्वारा जुड़ी है। रेल सेवा को भी लॉङ्गतलाई तक विस्तार करने का प्रस्ताव है। कालादान मल्टी-मॉडल ट्रांजिट यातायात परियोजना, जो म्यांमार के सेत्प्यिपिन को जोड़ने वाला 62 किमी लम्बा राजमार्ग है, के पूर्ण हो जाने के बाद लॉङ्गतलाई भारत का केन्द्रीय बिन्दु बन जायेगा।
यहाँ पर लॉङ्गतलाई कॉलेज स्थित है जो कि मिज़ोरम विश्वविद्यालय से सम्बद्ध है। 
लॉङ्गतलाई के मुख्य समाचारपत्र निम्न हैं:
