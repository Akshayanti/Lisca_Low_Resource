जवाहर लाल नेहरू राष्ट्रीय शहरी नवीकरण योजना भारत सरकार के शहरी विकास मंत्रालय द्वारा वर्ष 2005 में शुरू की गयी एक एक योजना थी जिसका उद्देश्य भारत के कुछ चुने हुए शहरों में विकास को गति प्रदान करना था। इसका शुभारम्भ तत्कालीन प्रधानमंत्री मनमोहन सिंह ने 3 दिसंबर 2005 को किया था और इसका नाम भारत के पहले प्रधानमंत्री जवाहरलाल नेहरू के नाम पर रखा गया था। प्रारम्भ में सात वर्षों के लिए शुरू की गयी इस योजना के तहत भारतीय शहरों में अवस्थापनात्मक सुविधाओं और नगरीय सुविधाओं के विकास हेतु चरणबद्ध तरीके से योजना के लक्ष्यों को लागू करने का प्रस्ताव था और बाद में इसे दो वर्षों के लिए बढ़ा कर मार्च 2014 तक जारी रखा गया।
इस वृहद् स्तर की योजना में भारतीय संविधान के 74वें संशोधन के अनुरूप नगरों में "आर्थिक रूप से कार्यक्षम, लाभकारी और उत्तरदायी" नागरीय अवस्थापनाओं का विकास सुनिश्चित करने, नगरों के पुराने बसे इलाकों में आवागमन अवरोध मिटाने, और गरीब लोगों तक आम नागरिक सुविधाओं को पहुँचाने का लक्ष्य रखा गया था। इस योजना के तहत कुल 63 शहरों को चुना गया था जिनमें 7 शहर चालीस लाख से अधिक जनसंख्या वाले, 28 शहर दस लाख से चालीस लाख की जनसंख्या वाले और 28 शहर दस लाख से कम जनसंख्या वाले थे; योजना में 2005 से 2007 की अवधि में कुल 1,20,536 करोड़ के निवेश का प्रस्ताव था।

