संत पथिक भारत के एक प्रसिद्ध सन्त थे। वे भजन व कवित्व के माध्यम से काफी हृदयस्पर्शी वाणी का सृजन करते रहे। हरिद्वार आदि तीर्थ में आपका निवास रहा करता और देश मे विचरण करते रहते थे। प्रायः उस समय के सब सन्त इनके मित्र रहे।
पथिक जी का जन्म संवत्‌ 1935 में जिला फतेहपुर ग्राम बकेवर में हुआ था। आपका बचपन ग्राम साढ़, जिला कानपुर में बीता। आपके पिता ने आपका नाम गया प्रसाद त्रिवेदी रखा था परन्तु आप ब्रह्मचारी के नाम से ही प्रसिद्ध रहे। गुरु महाराज ने आपका नाम 'पलकनिधि' रखा था। बचपन से ही आपकी रुचि इस लोक से अधिक अलौकिक जगत में जागृत हो चुकी थी और आत्मा-परमात्मा, इहलोक-परलोक, सृष्टि के विभिन्न रहस्यों को जानने की लालसा में आप स्थान – स्थान पर घूमते विचरते और तप करते रहे। आपकी खोज पूरी हुई तब जब आपको गुरु के रूप में नागा बाबा मिले। उनके मार्गदर्शन में रहते हुए आपने मानव-सेवा को ही परमात्मा की सच्ची सेवा मानने का व्रत लिया और फिर विभिन्न विद्यालयों का निर्माण कराया। संत पथिक जी महाराज युवावस्था से ही अपने शरीर के प्रति अत्यन्त कठोर रुख अपनाते हुए कष्ट सहने के लिये इसे तैयार करते रहे। टाट का अंचला, लंगोटी, बिछाने – ओढने के लिये भी टाट का प्रयोग करना, भोजन के नाम पर चना और गेहूं को अंकुरित करके ग्रहण कर लेना – इस प्रकार का तपस्यापूर्ण जीवन जीते – जीते आप सदैव अपने शिष्यों को भी कष्ट सहने की शिक्षा देते रहे। वह हमेशा यही समझाते रहे – “बेटा, बर्दाश्त करना ही सिद्धि है। जिसको संसार में सहन करना आ गया वही सच्चा और अच्छा साधु होता है। ऐसा साधु ही प्रभु प्रदत्त मनुष्य जीवन का रहस्य प्राप्त करके दुष्टों को भी सन्त और साधु बना पाता है। सहन करे सो साधु – बस सहते चलो और भले और भलाई के काम करते चलो। मान-अपमान, सुख-दुःख, लाभ-हानि, ये सब तन और मन की परिस्थितियां हैं। अनुभव करते रहें कि मैं शरीर नहीं, मैं मन नहीं वरन् मैं शुद्ध-बुद्ध-मुक्त सच्चिदानन्दघन अद्वितीय परमात्मा से एक हूं। ऐसा निश्चय करके, प्रतिकूल परिस्थितियों से अपने को निकाल लें। गुरुदेव अपना अधिकांश समय सीतापुर में ही व्यतीत करते थे। आपने अठसराय में नागा निरंकारी विद्यालय बनवाया। जिला कानपुर ग्राम साढ़ में भी आपने विद्यालय बनवाया है। ज्येष्ठ शुक्ल पंचमी, तदनुसार 10 जून 1997 को परमार्थ आश्रम, हरिद्वार में आपका शरीर पूर्ण हुआ। वहीं भव्य संत पथिक समाधि मंदिर बना हुआ है।
