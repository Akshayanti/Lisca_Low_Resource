आई हेट लव स्टोरीज़ एक भारतीय हास्य-रोमांस वाली हिन्दी फिल्म है, जिसका निर्देशन और लेखन पुनीत मल्होत्रा ने और निर्माण करन जोहर ने धर्मा प्रोडक्शन्स और रोनी स्क्रूवाला ने यूटीवी मोशन पिक्चर्स के बैनर तले की है। जिसमें इमरान खान और सोनम कपूर ने मुख्य किरदार निभाया है।
सिमरन को बॉलीवुड के फिल्मों वाला प्यार बहुत अच्छा लगता है और अपने अच्छे नौकरी और एक अच्छे मंगेतर, राज के साथ एक सपनों की जिंदगी जीती रहती है। पर उसकी मुलाक़ात उसके पसंदीदा हिन्दी फिल्मों के सहायक निर्देशक, जय से होती है, जिसे प्यार की कहानियों से नफरत रहता है और प्यार जैसी चीजों पर कोई विश्वास भी नहीं रहता। दोनों शुरू में एक दूसरे से नफरत करते हैं, पर बाद में दोस्त बन जाते हैं।
सिमरन की जय के साथ दोस्ती हो जाने के बाद उसे लगता है कि राज उसके लिए सही इंसान नहीं है और वो जय से प्यार करने लगती है। वो अपने प्यार के बारे में जय को बताती है, लेकिन जय उसे समझाता है कि वो बस उसे केवल दोस्त के रूप में देखता है। दिल टूटने के बाद सिमरन वहाँ से बिना कुछ बोले चले जाती है।
उसके चले जाने के बाद जय को उसकी कमी खलने लगती है। उसे एहसास होता है कि वो उससे प्यार करने लगा है। वो इस बात को सिमरन को बताने की कोशिश करता है, लेकिन इस बार सिमरन मना कर देती है, क्योंकि वो राज की भावनाओं के साथ दुबारा नहीं खेलना चाहती है।
बाद में जब सिमरन को राज शादी के लिए पूछता है तो वो हाँ क़ह देती है लेकिन बाद में उसे बताती है कि वो उससे प्यार नहीं करती है। इसके बाद वो जय से मिलने की चाह में फिल्म के प्रीमियर पे आ जाती है। वहीं जय वहाँ से जाने के लिए हवाई अड्डे पर आता है, वहाँ उसकी माँ उसे हार न मानने को कहती है। उनकी बात मान कर जय भी प्रीमियर में वापस आता है और सिमरन को उसके बाहर देखता है। दोनों एक दूसरे से प्यार का इजहार करते हैं और कहानी समाप्त हो जाती है।
