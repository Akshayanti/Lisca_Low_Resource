अस्त्र दृश्य सीमा से परे हवा से हवा में मार करने वाला प्रक्षेपास्त्र है जिसे रक्षा अनुसंधान और विकास संगठन, भारत ने विकसित किया है। यह हवा से हवा में मार करने वाला भारत द्वारा विकसित पहला प्रक्षेपास्त्र है। यह उन्नत प्रक्षेपास्त्र लड़ाकू विमानचालको को 80 किलोमीटर की दूरी से दुश्मन के विमानों पर निशाना लगाने और मार गिराने की क्षमता देता है।
रक्षा अनुसंधान और विकास संगठन ने प्रक्षेपास्त्र को मिराज 2000 एच, मिग 29, सी हैरियर, मिग 21, एच ए एल तेजस और सुखोई एसयू-30 एमकेआई विमानो में लगाने के लिए विकसित किया है। अस्त्र एक लम्बी मैट्रा 530 सुपर जैसी दिखती है। यह ठोस ईंधन प्रणोदक इस्तेमाल करती है हालांकि डीआरडीओ इसके लिये आकाश प्रक्षेपास्त्र जैसी प्रणोदन प्रणाली विकसित करना चाहती है। प्रक्षेपास्त्र पराध्वनि गति से लक्ष्य विमान अवरोधन करने में सक्षम है।
9 से12 मई 2003 को प्रक्षेपास्त्र का नियंत्रण और मार्गदर्शन प्रणाली के बिना सफलतापूर्वक परीक्षण किया गया। 25 मार्च 2007 को मिसाइल का पुन: सफलतापूर्वक परीक्षण किया गया। 13 सितंबर 2008 को इसका जमीनी परीक्षण सफल रहा। 11 जनवरी 2010 को चांदीपुर उड़ीसा में किया गया परीक्षण सफल साबित नहीं हुआ क्योंकि प्रक्षेपास्त्र की इलेक्ट्रानिक प्रणाली में एक मामूली गडबडी आ गई थी।6-7 जून 2010 को अस्त्र का रात्रि परीक्षण सफल साबित हुआ।
अस्त्र प्रक्षेपास्त्र की अधिकतम सीमा 80-100 किलोमीटर सीधा और 20 किलोमीटर उल्टा पीछा करते हुए हैं। प्रक्षेपास्त्र अलग अलग ऊंचाई से प्रक्षेपित की जा सकती है - 15 किलोमीटर की ऊंचाई पर 110 किलोमीटर, 8 किलोमीटर की ऊंचाई पर 44 किलोमीटर और सतह पर 21 किलोमीटर कवर कर सकती है। मिसाइल में एक पूर्व खंडित बम है और एक निकटता फ्यूज भी उसमे फिट है। एक राडार फ्यूज पहले से ही प्रक्षेपास्त्र में मौजूद है लेकिन डीआरडीओ वर्तमान में एक नए लेजर फ्यूज पर काम कर रहा है।अस्त्र प्रक्षेपास्त्र मार्क 2 की अधिकतम सीमा 150 किलोमीटर सीधा और 35 किलोमीटर उल्टा पीछा करते हुए होगी।
