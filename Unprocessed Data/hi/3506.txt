एक घर बनाऊंगा एक भारतीय हिन्दी धारावाहिक है। जिसका प्रसारण स्टार प्लस में 29 अप्रैल 2013 से शुरू हुआ। इसकी कहानी शादी में होने वाली समस्याओं पर आधारित है। अंतिम एपिसोड 7 जून 2014 को दिखाया गया। इसके बाद इस धारावाहिक के स्थान पर सुहानी सी एक लड़की को दिखाया जाने लगा।
इसकी कहानी पूनम के इर्द-गिर्द घूमती रहती है, जो इस दुविधा में फंसी रहती है कि शादी के बाद वो अपने माता-पिता की देखभाल कैसे कर सकेगी, क्योंकि शादी के बाद उसे उसके माता-पिता को छोड़ कर पति के घर में रहना पड़ेगा। पूनम का इकलौता भाई ही रहता है, वो भी अमेरिका में ही बस चुका है, और उसे अपने माता-पिता की चिंता भी नहीं रहती है।
पूनम की शादी गौतम से तय हो जाती है, जो एक लालची और सिर्फ अपने आप को देखने वाला लड़का है। उसके लिए शादी का कोई महत्व नहीं है, बस वो शादी केवल दहेज के लिए करना चाहता है। शादी के दिन पूनम को गौतम और उसके परिवार की असलियत का पता चल जाता है और वो शादी करने से मना कर देती है। उसी दिन उसकी शादी आकाश से हो जाती है, जो शादी के काम करता है। आकाश बिना अपने परिवार वालों को बताए ही पूनम से शादी कर लेता है, और इस कारण एक परेशानी भी शुरू हो जाती है। आकाश के परिवार वाले पूनम को अपनी बहू स्वीकार नहीं करते हैं।
पूनम को आकाश के परिवार वाले 6 महीने का समय देते हैं, जिसमें उसे सभी का दिल जीतना होगा, यदि वो जीत नहीं पाई, तो उसे घर छोड़ कर जाना पड़ेगा। वहीं आकाश को पूनम के माता-पिता की परेशानी दिखती है और उनकी मदद करने के लिए वो उन्हें अपने घर ले जाता है। दोनों परिवार एक ही छत के नीचे आ जाते हैं।
