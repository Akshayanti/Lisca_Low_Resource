ये साली जिंदगी 2011 की एक हिन्दी रोमांटिक थ्रिलर फिल्म है, जिसका निर्देशन सुधीर मिश्रा ने किया है। इस फिल्म में इरफान खान, चित्रांगदा सिंह, अरुणोदय सिंह और अदिति राव हैदरी मुख्य भूमिकाओं में हैं। यह फिल्म 4 फरवरी 2011 को रिलीज़ हुई थी। आलोचकों ने इस फिल्म की सकारात्मक प्रशंशा की, और यह बॉक्स ऑफिस पर सफल रही थी।
अरुण एक चार्टर्ड एकाउंटेंट है, जो श्री मेहता के लिए काम करता है और उसे उसके अवैध व्यापार चलाने में मदद करता है। अरुण प्रीति से प्यार करता है, लेकिन वह श्याम के साथ प्यार में पड़ जाती है। प्रीति को श्याम से अरुण ने ही मिलवाया होता है।
दिल्ली का एक गुंडा, बड़े, मंत्री वर्मा के विश्वास से गिर जाता है, और फिर उसे जेल हो जाती है, जहाँ मंत्री के आदेश पर उसे रोज़ पीटा और ज़लील किया जाता है। सतबीर एक बेईमान पुलिस अफसर है, जो बड़े के लिए काम करता है और जेल में उसकी मदद करता रहता है। कुलदीप, जो बड़े के साथ ही जेल मैं है, जय से छूट जाता है और अपनी पत्नी शांति के साथ रहने चला जाता है। 
बड़े का भाई, छोटे अपने गिरोह के सदस्यों, कुलदीप, टोनी, चाचा, गुड्डू और दूसरों के साथ वर्मा के होने वाले दामाद श्याम और उसकी बेटी अंजलि के अपहरण की योजना बनता है, ताकि वह उनके बदले बड़े को जेल से रिहा करवा ले। लेकिन छोटे का ये दांव उल्टा पड़ जाता है, जब वह श्याम के साथ अंजलि की जगह प्रीती का अपहरण कर लेता है। अरुण उनके आहरण के समय से ही उन लोगों का पीछा कर रहा होता है, लेकिन इस बात से अनजान प्रीती श्याम की सुरक्षा सुनिश्चित करने के लिए, अपराधियों की ओर से वर्मा से बात करने को राजी हो जाती है। इसी बाबत वह अंजलि, वर्मा और श्याम के पिता सिंघानिया से भी मिलती है।
हालांकि, वर्मा, को श्याम और प्रीती के चक्कर के बारे में पता चल जाता है और वह बड़े की रिहाई करवाने से मना कर देता है। अरुण, इस बीच में, अवैध स्थानान्तरण से हवाला का धन वर्मा के बेटे के बैंक खातों में जमा करवा देता है और फिर उसे बड़े की रिहाई के बदले में यह जानकारी मीडिया में लीक करने की धमकी देता है। हालांकि, धीरे धीरे यह साफ़ हो जाता है कि छोटे की योजन केवल बड़े के बैंक खातों की जानकारी प्राप्त करने की है, जिसके बाद वह उसे मार देगा। यह पता चलने के बाद बड़े अपने सभी विदेशी बैंक खातों की जानकारी कुलदीप को दे देता है।
जब बड़े को जेल से बचाया जा रहा होता है, छोटे अप्रत्याशित रूप से जॉर्जिया से आ जाता है और बड़े से उसकी मुलाकात होती है। इस बीच, पुलिस भी वहां पहुंच जाती है, और गोलीबारी में, कुलदीप और उसके गिरोह की मदद से बड़े वहां से भाग निकलता है। हालांकि, उसकी पीठ में गोली लग जाती है और वह बाद में आत्महत्या कर लेता है। बड़े की मौत के बाद छोटे कुलदीप के पीछे पड़ जाता है। छोटे से बचने के लिए कुलदीप देश छोड़ने का फैसला ले लेता है और श्याम के पिता से फिरौती के 15 करोड़ की मांग करता है। प्रीति, सिंघानिया से बात करने की आड़ में, अरुण को भी कॉल लगा देती है। अरुण थोड़ी देर में वहां पहुँच जाता है, और प्रीति को बताता है कि उसने 17 करोड़ उसके खाते में डाल दिए है, और उन पैसो से प्रीती श्याम के साथ एक सुखी जीवन बिता सकती है। प्रीति को तब पता चलता है कि वह वास्तव में अरुण से प्यार करती है।
प्रीति सारे पैसों को एक बंदरगाह पर ले आती है, जहां से कुलदीप भागने की योजना बना रहा होता है। छोटे भी वहाँ तक पहुँच जाता है, लेकिन सतबीर उसे धोखा दे देता है, और फिर अपने पिता की हत्या का बदला लेने के लिए कुलदीप छोटे को वहीं मार देता है। वहां हुई गोलीबारी में अरुण भी घायल हो जाता है। सभी अपराधी मौके से फरार हो जाते हैं और प्रीति अरुण को यह कबूल करती है कि वह उसे ही प्यार करती है।
फिल्म को आलोचकों से सकारात्मक प्रशंसा मिली। टाइम्स ऑफ इंडिया के निखत काज़मी ने फिल्म को 5 में से 4.5 अंक दिए। 
रीडिफ.कॉम से सुकन्या वर्मा ने 5 में से 3.5 अंक देते हुए मिश्रा और मनु ऋषि के काम की तारीफ़ की।
दैनिक भास्कर से राजीव मसंद ने फिल्म को 5 में से 3 अंक दिए। 
इण्डिया टुडे से कावेरी बामजई ने इसे 5 में से 3 अंक दिए और उन्होंने सभी कलाकारों के अभिनय की प्रशंशा की। 
डीएनए से ब्लेस्सी चेट्टियर ने भी इसे 5 में से 3 अंक देते हुए इसकी मनोरंजक कहानी को पसंद किया। 
हिंदुस्तान टाइम्स से मयंक शेखर ने इस फिल्म को 5 में से 3 अंक दिए। समीक्षा एग्रीगेटर वेबसाइट ReviewGang पर फिल्म को 6.5/10 रेटिंग प्राप्त हुई। इसके अतिरिक्त रॉटेन टमेटोज़ वेबसाइट पर फिल्म को 75% रेटिंग प्राप्त हुई। 
ये साली ज़िंदगी को बॉक्स ऑफिस पर अच्छी शुरुआत मिली और पहले तीन दिनों में ही इसने 4.5 करोड़ रूपये की कमाई कर ली थी. अपने पहले सप्ताह में फिल्म ने 7.5 करोड़ रूपये कमाए परन्तु अगले हफ्ते पटियाला हाउस फिल्म रिलीज़ हो जाने के कारण अपने दूसरे सप्ताह में यह सिर्फ 3 करोड़ ही कमा पायी। फ़िल्म की कुल कमाई 10.75 करोड़ है। कमाई के आधार पर इसे "औसत" घोषित किया गया। 
सितारवादक निशात खान ने फिल्म के संगीत की रचना की है, और स्वानन्द किरकिरे द्वारा फिल्म के गीत लिखे गए हैं। "ये साली जिंदगी" गीत अभिषेक रे द्वारा गाया और रचित किया गया है।
