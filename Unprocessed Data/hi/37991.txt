आइटम 47 2012 की एक अमरीकी डायरेक्ट-टू-वीडियो लघु फ़िल्म है। मार्वल स्टूडियोज द्वारा निर्मित यह फ़िल्म मार्वल कॉमिक्स के संगठन शील्ड के बारे में है, और इसका वितरण वाल्ट डिज्नी ने मार्वल की घरेलू मीडिया के साथ किया है। मार्वल वन-शॉट्स की श्रंखला में तीसरी यह फ़िल्म 2012 की फ़िल्म द अवेंजर्स के आगे की कहानी बताती है। इस फ़िल्म का निर्देशन लुइस डी'एसपोसिटो ने किया है, तथा इसका कथानक एरिक पियरसन ने लिखा है। यह मार्वल सिनेमेटिक यूनिवर्स में सेट है, तथा इसकी कहानी यूनिवर्स की बाकी फिल्मों के समकक्ष चलती है।
बेनी तथा क्लेयर पति-पत्नी हैं, जिन्हें 2012 में न्यू यॉर्क पर चितौरी आक्रमण के बाद एक फेंकी हुई चितौरी बंदूक मिलती है। वे दोनों इसकी सहायता से न्यू यॉर्क में कई बैंको को लूटने की वारदातों को अंजाम देते हैं, जिस कारण वे शील्ड एजेंसी की नज़र में आ जाते हैं। शील्ड एजेंसी तुरंत हरकत में आ जाती है, और एजेंट सिटवेल तथा ब्लेक को उन्हें रोकने का काम सौंपती है। सिटवेल उन दोनों को ट्रेस करता हुआ एक मोटेल में पहुंचता है, जहां उनका सामना होता है। सिटवेल उन दोनों को मारने की बजाय शील्ड में काम करने का आफर देता है। इसके बाद बेनी शील्ड के आर&डी "थिंक-टैंक" में चितौरी तकनीक को 'रिवर्स इंजीनियर' करने लगता है, और क्लेयर एजेंट ब्लेक की असिस्टेंट बन जाती है।
इस फ़िल्म का निर्देशन स्टूडियोज के को-प्रेजिडेंट लुइस डी'एसपोसिटो ने किया है, कथानक एरिक पियरसन ने लिखा है तत्ज संगीत क्रिस्टोफर लेनर्ट्ज़ ने दिया है। यह लघु फ़िल्म, जो 12 मिनट लम्बी है, 4 दिन में फिल्माई गई थी। पियरसन और डी'एसपोसिटो को इस फ़िल्म का विचार द अवेंजर्स देखने के बाद आये था, जब किसी ने कहा था कि "न्यू यॉर्क तो कचरे का ढेर बन गया; हर जगह अस्त्र-शस्त्र बिखरे पड़े हैं।"
आइटम 47 को 25 सितंबर 2012 को द अवेंजर्स की ब्लू-रे के साथ रिलीस किया गया था। इसे "मार्वल सिनेमेटिक यूनिवर्स: फेज टू कलेक्शन" बॉक्स सेट में भी शामिल किया गया था, जिसमें मार्वल की फेज 2 की फिल्मों के अतिरिक्त मार्वल वन-शॉट की भी सभी फिलमें सम्मिलित थी। इस कलेक्शन में डी'एसपोसिटो, हरमांडेज़, वैलिवेर और ब्रैडफोर्ड की ऑडियो कमेंटरी थी, और इसे 8 दिसंबर 2015 को जारी किया गया था।
कॉलाइडर के आंद्रे देलामोर्टे ने इस फ़िल्म को "बेवकूफी" कहा। क्रेव ऑनलाइन की विलियम बिबियानी ने कहा "यह लघु फ़िल्म सफल रही; हरमांडेज़, कैप्लन और ब्रैडफोर्ड अच्छे थे, लेकिन वैलिवेर को कॉल्सन का एक अजीब सा संवाद पकड़ा दिया गया, जो सही तरह सेट नहीं हो पाया।" सुपरहीरो हाइप! के स्पेंसर टेरी ने लिखा "यह उनके अब तक के कामों में सर्वश्रेष्ठ है; और इसका श्रेय इस फ़िल्म की लंबाई को जाता है। पिछली वन-शॉट्स फिल्मों से लगभग तीन गुना लम्बी होने के कारण यह फ़िल्म सब कुछ दिखा देने में जल्दीबाज़ी नहीं करती, और दर्शकों को चोरों का, तथा शील्ड का, दोनों का ही परिप्रेक्ष्य समझने का समय मिलता है।"
इस फ़िल्म को देखने के बाद डिज्नी के सीईओ बॉब आइगर ने शील्ड के एजेंट्स पर आधारित एक टीवी श्रृंखला, "एजेंट्स ऑफ शील्ड" को हरी झंडी दे दी। एजेंट्स ऑफ शील्ड मई 2013 से परिचालन में आया। वैलिवेर, जिनका परिचय इस वन-शॉट्स फ़िल्म में हुआ था, आगे टीवी श्रृंखला में भी ब्लेक के किरदार में दिखाई दिए।
