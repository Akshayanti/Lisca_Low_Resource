मधुरेश हिन्दी साहित्य के क्षेत्र में मुख्यतः कथालोचक के रूप में प्रख्यात हैं। आरंभ से ही हिन्दी कहानी एवं हिन्दी उपन्यास दोनों की समीक्षा से जुड़े मधुरेश के लेखन की मुख्य विशेषता प्रायः उनका संतुलित दृष्टिकोण, विवाद-रहित विश्लेषण तथा सहज संप्रेषणीय शैली रही है। अपेक्षाकृत बाद के लेखन में उन्होंने कहानी-समीक्षा से दूर हटकर कुछ विवादित आलोचनात्मक लेखन भी किया है। मौलिक लेखन के अतिरिक्त उनके द्वारा संपादित पुस्तकों की भी एक लम्बी शृंखला मौजूद है।
हिन्दी कथा-समीक्षा में लगभग पाँच दशकों से सक्रिय हिस्सेदारी निभानेवाले मधुरेश का मूल नाम रामप्रकाश शंखधार है। उनका जन्म 10 जनवरी, 1939 ई0 को बरेली में एक निम्न-मध्यवित्त परिवार में हुआ। उनकी सारी पढ़ाई वहीं हुई। बरेली कॉलेज, बरेली से अंग्रेजी और हिन्दी में एम0ए0 करने के अतिरिक्त उन्होंने पी-एच0डी0 की उपाधि भी प्राप्त की। आजीविका के लिए उन्होंने प्राध्यापन का क्षेत्र चुना। कुछ वर्ष अंग्रेजी पढ़ाने के बाद उन्होंने लगभग तीस वर्ष शिवनारायण दास पोस्ट ग्रेजुएट कॉलेज, बदायूँ के हिन्दी विभाग में अध्यापन किया। वहीं से 30 जून, 1999 को सेवानिवृत्त होकर पूरी तरह साहित्य में सक्रिय हैं। आरम्भ में उनके कुछ लेख अंग्रेजी में भी प्रकाशित हुए। उनकी अनेक रचनाओं का विभिन्न भारतीय भाषाओं में अनुवाद भी हुआ है।
मधुरेश के आलोचनात्मक लेखन की शुरुआत सन् 1962 से हुई। पहली आलोचनात्मक टिप्पणी 'यशपाल : संतुलनहीन समीक्षा का एक प्रतीक' सन् 62 की 'लहर' में छपी थी। स्वयं मधुरेश जी के शब्दों में मेरी उस टिप्पणी ने मेरे लिए सबसे बड़ा काम यह किया कि काफी कुछ मुझे यशपाल का एक संभावित प्रामाणिक और विश्वसनीय भाष्यकार बना दिया। यद्यपि मधुरेश ने कहानी एवं उपन्यास दोनों की आलोचना में पर्याप्त श्रम तथा प्रभूत कार्य किये हैं, फिर भी कहानी-समीक्षक के रूप में उनकी पहचान अधिक रही है। करीब दो दर्जन मौलिक तथा एक दर्जन से अधिक सम्पादित --गुणात्मक एवं मात्रात्मक दोनों दृष्टियों से समृद्ध-- पुस्तकों के लेखक-सम्पादक मधुरेश की कृतियों में उनकी दो पुस्तकों हिन्दी कहानी : अस्मिता की तलाश, तथा नयी कहानी : पुनर्विचार की स्थिति 'रीढ़' की तरह है तथा ये दोनों पुस्तकें उनके यश का आधार भी हैं --सामर्थ्य एवं सीमा दोनों के लिए। विवादों से प्रायः दूर रहते हुए उन्होंने लगभग एक साधक की तरह कहानियों-उपन्यासों की निष्ठापूर्ण विवेचना तथा कथाकारों-आलोचकों पर विचार के द्वारा वैयक्तिक पूर्वाग्रहों तथा आपसी उठा-पटक से साहित्य की लोकापेक्षिकता की क्षति के विरुद्ध साहित्य की सहज जनचेतना के पक्ष में अपने ढंग से एक लम्बा संघर्ष किया है। हालाँकि इस क्रम में डाॅ0 रामविलास शर्मा के प्रति वैचारिक असहमति के मुद्दे तथा डाॅ0 शर्मा द्वारा उपेक्षित साहित्यकारों पर काफी हद तक केन्द्रित हो जाने से कुछ उनके अपने आग्रह भी प्रबल होकर उन्हें अपने को 'होलटाइमर कहानी-समीक्षक' मानने के बावजूद अपने मूल आलोचनात्मक कार्य कहानी-आलोचना से दूर करते हैं और सक्रियता के बावजूद उन्होंने समकालीन कहानियों पर 1996 के बाद प्रायः कुछ खास नहीं लिखा। यदि वे वास्तव में कहानी-आलोचना पर ही केन्द्रित रहते तो निस्सन्देह हिन्दी की कहानी-आलोचना काफी समृद्ध हो चुकी होती। 'आलोचना सदैव एक संभावना है' में संकलित रविभूषण जी का बृहत् आलेख मधुरेश के लेखन की सामर्थ्य एवं सीमा दोनों का सुचिंतित एवं संतुलित विश्लेषण है। उक्त आलेख के अंत में रविभूषण जी का निष्कर्ष द्रष्टव्य है- किसी भी कथालोचक की तुलना में उन्होंने कहानियों का व्यापक अध्ययन किया है। उनके लेखन से उनका श्रम झाँकता है। उनमें डगमगाहट कम है। उनकी कथालोचना को पुस्तक-समीक्षाओं ने प्रभावित किया है। वे निरन्तर सक्रिय हैं। उनकी उपेक्षा नहीं की जा सकती। जहाँ तक उनकी आलोचना-दृष्टि का सवाल है, वह खुली, उदार और सन्तुलित है।
