राइजिंग स्टार एक रियलिटी संगीत कार्यक्रम है, जो इसी नाम की एक अंतरराष्ट्रीय टीवी फ्रेंचाइज़ी का भारतीय संस्करण है। इस कार्यक्रम में भाग लेने वाले कलाकारों को दर्शक टीवी चैनल की मोबाइल एप के माध्यम से लाइव वोट कर सकते हैं। 
धारावाहिक का प्रीमियर 4 फरवरी 2017 को कलर्स टीवी पर हुआ, और इसके प्रथम संस्करण के एक्सपर्ट शंकर महादेवन, मोनाली ठाकुर और दिलजीत दोसांझ थे। यह पहला मौका था, जब दिलजीत किसी टीवी धारावाहिक में बतौर जज नजर आए थे। इस संस्करण को मेयांग चांग तथा राघव जुयाल ने होस्ट किया था, और यह प्रत्येक सप्ताहांत में रात 9 बजे प्रसारित होता था। बैनेट दोसांझ प्रथम संस्करण के विजेता बनकर भारत के पहले राइजिंग स्टार बने। इनाम स्वरूप उन्हें 20 लाख नकद रुपये तथा विशेष फिल्म्स की एक आगामी फिल्म में गायन का मौका दिया गया। मैथिली ठाकुर को फर्स्ट रनर-अप घोषित किया गया था।
राइजिंग स्टार का द्वितीय संस्करण 20 जनवरी 2018 को शुरू हुआ। प्रथम संस्करण के तीनों एक्सपर्ट; शंकर महादेवन, मोनाली ठाकुर तथा दिलजीत दोसांझ इस संस्करण में भी अपनी भूमिकाओं में लौटे। द्वितीय संस्करण के होस्ट टीवी अभिनेता रवि दुबे हैं।
अन्य समकालीन रियलिटी संगीत प्रतियोगिताओं के मुकाबले, जिनमें कि सेलिब्रिटी जज प्रतियोगियों का आकलन कर उन्हें अंक देते हैं, राइजिंग स्टार में सेलिब्रिटी एक्सपर्ट्स को जगह दी गयी, जबकि प्रतियोगियों का आकलन दर्शकों के वोटों के माध्यम से हुआ। हर प्रतियोगी के प्रदर्शन के समय दर्शक घर से ही टीवी चैनल की मोबाइल एप के माध्यम से वोट देकर यह निर्धारित कर सकते थे कि अमुक प्रतियोगी अगले राउंड तक जाएगा या नहीं।
हालांकि सभी विज्ञापनों में तथा धारावाहिक के प्रचार के समय दर्शकों को ही वास्तविक जज बताया गया, किन्तु व्यावहारिक तौर पर एक्सपर्ट भी किसी प्रतियोगी को मिलने वाले वोटों पर असर डाल सकते थे। हां, यह अंतर किसी प्रतियोगी को मिले कुल वोटों के पांच प्रतिशत से अधिक नहीं हो सकता था।
ऑडिशन इस धारावाहिक का पहला चरण है, जिसमें कि प्रतियोगियों को स्टेज पर आकर प्रदर्शन करना होता है। जैसे ही प्रतियोगी के बारे में एक संक्षिप्त रिपोर्ट प्रदर्शित होती थी, दर्शक प्रतियपगी को उसके उस प्रदर्शन के लिए वोट करना प्रारम्भ कर सकते थे। तीन सेकंड के एक काउंटडाउन के बाद प्रतियोगी एक पर्दे के पीछे से गायन शुरू करता था, जिसे "द वाल" नाम दिया गया था।
प्रदर्शन की शुरुआत होते ही, वोट शुरू हो जाते हैं। पंजीकृत दर्शकों के पास सिर्फ "यस" या "नो" का विकल्प होता है। गैर-वोटों को भी "नो" वोट माना जाता है। यदि एक विशेषज्ञ "यस" वोट देता है, तो प्रतिभागी के आंकड़े में 5% जुड़ जाता है। प्रतिभागियों को वोट दिए हुए प्रतिभागियों की यादृच्छिक तस्वीरें भी दिखाई देती हैं। "यस" मतदान करने वाले एक्सपर्ट्स के चेहरे बड़े फ्रेम में भी दिखाए जाते हैं।
जैसे ही किसी प्रतियोगी को मिले "यस" वोट 80% तक पहुंच जाते हैं, तो "वाल" उठ जाती है, और प्रतियोगी अगले राउंड में पहुँच जाता है।
16 अक्टूबर 2016 को वैरायटी ने बताया कि वायाकॉम 18 ने राइजिंग स्टार के प्रारूप अधिकारों के लिए केशेट इंटरनेशनल के साथ एक लाइसेंसिंग समझौते पर हस्ताक्षर किए थे। धारावाहिक का प्रसारण प्रसारण 4 फरवरी 2017 से कलर्स टीवी पर शुरू हुआ।
