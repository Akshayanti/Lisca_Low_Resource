धूमकेतु शूमेकर-लेवी 9, जिसका औपचारिक नाम डी/1993 ऍफ़2 था, एक धूमकेतु था जो जुलाई 1994 में बृहस्पति ग्रह से टकराकर ध्वस्त हो गया। हमारे सौर मंडल में यह पृथ्वी से असंबंधित खगोलीय वस्तुओं की सबसे पहली देखी गई टक्कर थी, जिस वजह से इसपर समाचारों में भारी चर्चा हुई। दुनिया-भर के खगोलशास्त्रियों ने टकराव से पहले इस धूमकेतु पर नज़रें गाढ़ लीं। टकराव से बृहस्पति के बारे में और उसके अंदरूनी सौर मंडल से मलबा हटाने की प्रक्रियाओं पर और जानकारी मिली।
शूमेकर-लेवी 9 की खोज तीन अमेरिकी खगोलशास्त्रियों ने की थी - कैरोलाइन और यूजीन शूमेकर तथा डेविड लेवी । उन्होने 24 मार्च 1993 को इसकी बृहस्पति की परिक्रमा करते हुए तस्वीर उतारी। यह किसी ग्रह की परिक्रमा करते हुआ पहला ज्ञात धूमकेतु था और समझा जाता है कि बृहस्पति ने इसे अपने गुरुत्वाकर्षण से 20-30 साल पहले पकड़ लिया था। हिसाब लगाने पर पता चला कि इसका टूटा-सा स्वरूप इसके जुलाई 1992 में बृहस्पति के अधिक पास आने से हुए था। उस समय शूमेकर-लेवी 9 की कक्षा बृहस्पति की रोश सीमा के भीतर आ जाने से बृहस्पति के ज्वारभाटा बल ने उसे तोड़ दिया था। बाद में इसे 2 किमी तक के व्यास वाले टुकड़ों में देखा गया। यह टुकड़े 1994 में 16 जुलाई से 22 जुलाई तक बृहस्पति के दक्षिणी गोलार्ध से 60 किमी प्रति सैकिंड की गति से टकराकर ध्वस्त हो गए। इनसे बृहस्पति के वायुमंडल में गहरी ख़रोंचे बन गई जो महीनो तक दिखाई देती रहीं। पृथ्वी से यह बृहस्पति के महान लाल धब्बे से भी स्पष्ट दिखाई देती थी।
