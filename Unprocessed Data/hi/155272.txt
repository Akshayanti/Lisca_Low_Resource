अंजाम राहुल रवैल द्वारा 1994 में बनी हिन्दी भाषा की फिल्म है। फ़िल्म में माधुरी दीक्षित, शाहरुख खान, दीपक तिजोरी, हिमानी शिवपुरी, टिन्नू आनन्द, कल्पना अय्यर और किरण कुमार मुख्य कलाकार हैं। फिल्म का संगीत आनंद-मिलिंद द्वारा बनाया गया था, जिसमें समीर द्वारा लिखे गए गीत थे। फ़िल्म गलती के अंजाम पर केन्द्रित है। साथ ही यह महिलाओं के खिलाफ किए गए अत्याचारों पर भी केन्द्रित है।
इस फिल्म में यह पहली बार था कि माधुरी दीक्षित और शाहरुख खान की एक साथ जोड़ी बनाई गई थी। माधुरी दीक्षित ने अपनी भूमिका के लिए फिल्मफेयर का सर्वश्रेष्ठ अभिनेत्री की श्रेणी में नामांकन अर्जित किया था। लेकिन उन्हें पुरस्कार हम आपके हैं कौन में उनके प्रदर्शन के लिए मिला। शाह रुख खान ने नकारात्मक किरदार निभाया था जिसके लिये उन्हें भी फिल्मफेयर पुरस्कार प्राप्त हुआ था। इस फिल्म के सर्वाधिकार रेड चिलीज़ एंटरटेनमेंट के पास है। 
विजय अग्निहोत्री एक बिगड़ा हुआ अमीरजादा है जो मुंबई में अपनी माँ के साथ रहता है। एक दिन उसकी मुलाक़ात शिवानी चोपड़ा से होती है और विजय उससे प्यार करने लगता है। पर शिवानी को उससे प्यार नहीं है। शिवानी एयर इंडिया में विमान-परिचारिका है और उसकी शादी विमान-चालक अशोक चोपड़ा से तय हो जाती है।
विजय को ये बर्दाश्त नहीं होता और वह शिवानी की शादी के लिय मनाने की पूरी कोशिश करता है पर शिवानी विजय को मना कर देती है। विजय शिवानी के परिवार को बर्बाद कर देता है और शिवानी को जेल भिजवा देता है। अब शिवानी की जिंदगी का एक ही मकसद है - विजय की बर्बादी।
संगीत आनंद-मिलिंद द्वारा और बोल समीर के। 
