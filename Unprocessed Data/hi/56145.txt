कैप्टन मार्वल मार्वल कॉमिक्स की चरित्र कैरल डैनवर्स / कैप्टन मार्वल पर आधारित एक आगामी अमेरिकी सुपरहीरो फ़िल्म है। मार्वल स्टूडियोज द्वारा निर्मित और वॉल्ट डिज़्नी स्टूडियोज मोशन पिक्चर्स द्वारा वितरित यह फ़िल्म मार्वल सिनेमेटिक यूनिवर्स में इक्कीसवीं फिल्म होगी। यह फिल्म ऐना बोडेन और रयान फ्लेक द्वारा लिखित और निर्देशित है, हालाँकि, मेग लेफॉव, निकोल पर्लमैन, जिनेवा रॉबर्टसन-ड्वोरेट, लिज़ फ्लैविव और कार्ली मेन्श ने भी पटकथा में योगदान दिया है। ब्री लार्सन ने फ़िल्म में मुख्य चरित्र, कैरल डैनवर्स की भूमिका निभाई है, जबकि सैमुअल एल जैक्सन, बेन मेंडेलसोहन, जाइमन ऊनसू, ली पेस, लशाना लिंच, जेम्मा चैन, अल्जेनिस पेरेज़ सोटो, रूने टेम्प, मैकेना ग्रेस, क्लार्क ग्रेग और जुड लॉ अन्य सहायक भूमिकाओं में हैं। 90 के दशक में सेट फ़िल्म की कहानी डैनवर्स का अनुसरण करती है, जो धरती के दो एलियन ग्रहों के बीच चल रहे एक इंटरगैलेक्टिक संघर्ष में आ फंसने के कारण घटी कुछ घटनाओं के बाद कैप्टन मार्वल बन जाती है।
कैरोल डैनवर्स पर आधारित एक फ़िल्म का विकास मार्वल स्टूडियोज द्वारा मई 2013 में शुरू किया गया। तब इसे अक्टूबर 2014 में रिलीज़ किया जाना प्रस्तावित था, लेकिन अक्टूबर 2014 में इसकी रिलीज़ तिथि आगे बढाकर 6 जुलाई 2018 कर दी गयी। पर्लमैन एवं लेफॉव को अप्रैल 2015 में कहानी लिखने का काम सौंपा गया। डैनवर्स की भूमिका के लिए लार्सन के चयन की घोषणा 2016 के सैन डिएगो कॉमिक-कॉन इंटरनेशनल में हुई थी, जिससे यह मुख्य भूमिका में महिला चरित्र को रखने वाली मार्वल स्टूडियोज की पहली एकल फिल्म बन गई। अप्रैल 2017 में बोडन और फ्लेक को निर्देशन कार्यों के लिए लाया गया, और रॉबर्टसन-ड्वोरेट ने भी जल्द ही पटकथा लेखन के कामों को संभाला। फ़िल्म की कहानी 1971 की कॉमिक बुक "क्री-स्क्रल वार" की स्टोरीलाइन से तत्व लेती है। फिल्मांकन जनवरी 2018 में शुरू हुआ, जिसमें मार्च से शुरू होने वाली प्रिंसिपल फोटोग्राफी कैलिफ़ोर्निया और लुइसियाना में हुई थी। फिल्मांकन की शुरुआत तक, शेष कलाकारों और अतिरिक्त पटकथा लेखकों का चयन भी हो गया था।
कैप्टन मार्वल संयुक्त राज्य अमेरिका में 8 मार्च 2019 को आईमैक्स और 3डी प्रारूपों में रिलीज होगी।
