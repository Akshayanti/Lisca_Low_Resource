डॅल्टा महाश्वान, जिसका बायर नाम "डॅल्टा कैनिस मेजोरिस" है, महाश्वान तारामंडल में स्थित एक तारा है। यह पृथ्वी से दिखने वाले सभी तारों से 37वाँ सब से रोशन तारा माना जाता है। यह हमसे 1,800 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.83 है।
डॅल्टा महाश्वान को अंग्रेज़ी में "वॅज़ॅन" भी कहा जाता है। यह मूल रूप से अरबी भाषा के "वज़न" शब्द से लिया गया है, जिसका अर्थ वही है जो हिन्दी में होता है, यानि "भार"।
डॅल्टा महाश्वान एक F8 Ia श्रेणी का महादानव तारा है। इसकी भयंकर अंदरूनी चमक हमारे सूरज की 50,000 गुना है। इसका व्यास हमारे सूरज के व्यास का 215 गुना और इसका द्रव्यमान सूरज के द्रव्यमान का 17 गुना है। इसकी उम्र केवल 1 करोड़ वर्ष है । फिर भी इसमें नाभिकीय संलयन इतनी तेज़ी से चला के इसके केंद्र में अब हाइड्रोजन इंधन समाप्त हो गया है और अन्य तत्वों को जोड़कर उनसे भी भारी तत्व बनाए जा रहे हैं। इस वजह से इस तारे की सतह का तापमान ठंडा पड़ता जा रहा है और तारा अकार में फूल रहा है। जैसे-जैसे यह ठंडा पड़ता है इसका रंग लाल होता चला जाएगा और क़रीब 1 लाख सालों में यह एक लाल महादानव तारा बन जाएगा। जब इसका केंद्र लोहे से भर जाएगा यह सिमटकर एक महानोवा विस्फोट के साथ ध्वस्त हो जाएगा।
यह तारा इतना बड़ा है कि अगर यह पृथ्वी के इतना ही नज़दीक होता जितना कि व्याध तारा है तो रात में इसकी रौशनी आधे चाँद के बराबर होती।
