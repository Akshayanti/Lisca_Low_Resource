
वाइब्रियो ग्राम-ऋणात्मक बैक्टीरिया का एक जीववैज्ञानिक वंश है। इसकी कोशिकाओं का आकार चापदार छड़ी जैसा होता है । इसकी कई जातियाँ भोजन विषात्तन की कारक होती हैं और ठीक से मछलियाँ व अन्य समुद्री आहार न पकाने के कारण फैलती हैं। हैज़ा उत्पन्न करने वाली वाइब्रियो कोलेराए जाति इसी वंश में शामिल हैं। यह प्रोटियोबैक्टीरिया संघ के गामाप्रोटियोबैक्टीरिया वर्ग के वाइब्रियोनेसी कुल की सदस्य होती हैं और अधिकतर खारे जल में रहती हैं। वाइब्रियो जातियाँ अंतर्बीजाणु न बनाने वाली विकल्पी अवायुजीव होती हैं। अधिकांश वाइब्रियो जातियों की कोशिकाओं में दो गुणसूत्र होते हैं जो बैक्टीरिया के लिए असाधारण है। इसकी सभी जातियाँ कशाभिकाएँ रखती हैं और गतिशील होती हैं।
