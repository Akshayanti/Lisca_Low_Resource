गुफा मंदिर भोपाल के प्रमुख पर्यटन स्थलों के शीर्ष में सम्मिलित है तथा शहर के केंद्र से लगभग 5 किलो मीटर की दूरी पर लालघाटी नामक स्थान पर स्थित है और यात्रियों व दर्शकों के मध्य आकर्षण का केंद्र है। गुफा मंदिर की खोज वर्ष 1949 में श्री महंत नारायणदास जी त्यागी द्वारा की गई थी तथा पुनर्निर्माण कार्य 02 अप्रैल 1965 को उन्हीं के द्वारा किया गया था।
गुफा मंदिर और मंदिर आश्रम परिसर सात प्राकृतिक गुफाओं से घिरा हुआ है। इसी कारण इस मंदिर का नाम गुफा मंदिर पड़ा। इन सात गुफाओं में से एक गुफा में स्वयंभू शिव की पिंडी है और बाकी गुफाओं में संस्कृत के विद्यार्थी रह रहे हैं।
मंदिर को आकर्षण का केंद्र और विशेष बनाने वाले मुख्य बिंदु इस प्रकार हैं :-
गुफा मंदिर द्वारा संचालित श्री रामानंद संस्कृत महाविद्यालय को 1989 में शासकीय मान्यता मिल गई थी। यहां संस्कृत शिक्षा के लिए 12 से 14 वर्ष आयु के 8वीं पास बच्चों का प्रवेश दिया जाता है। आश्रम में प्रवेश के बाद इन्हें आचार्य तक की शिक्षा नि:शुल्क आवासीय व्यवस्था द्वारा दी जाती है। यह विद्यालय मध्य प्रदेश सरकार के संस्कृत बोर्ड से सम्बद्ध है। मंदिर में संस्कृत भारती के सहयोग से संस्कृत संभाषण शिविरों का आयोजन भी किया जाता है।
महाशिवरात्रि के पावन पर्व पर लगने वाले वृहद् मेले के अतिरिक्त नवरात्रि और सावन में भी मेलों का आयोजन होता है। नवरात्रि में विभिन्न धार्मिक-सांस्कृतिक कार्यक्रमों का आयोजन किया जाता है। इसके अतिरिक्त राष्ट्रीय पर्वों पर भी भीड़ व सांस्कृतिक कार्यक्रम देखने को मिलते हैं।
