गामा सिगनाए​, जिसका बायर नाम भी यही है, हंस तारामंडल का एक तारा है। यह पृथ्वी से दिखने वाले तारों में से 66वाँ सब से रोशन तारा है। पृथ्वी से देखी गई इस तारे की चमक 2.24 मैग्नीट्यूड है और यह हमसे लगभग 1,500 प्रकाश वर्ष की दूरी पर स्थित है। गामा सिगनाए तारा एक आई॰सी॰1318 नामक नीहारिका से घिरा हुआ है।
गामा सिगनाए तारे को "सद्र​" या "सैडिर" भी कहते हैं, जो अरबी भाषा के صدر‎ से आया है और जिसका अर्थ "छाती" है।
गामा सिगनाए F8 Ib श्रेणी का एक महादानव तारा है, जिसका द्रव्यमान हमारे सूरज के द्रव्यमान का 12 गुना और व्यास हमारे सूरज के व्यास का 225 गुना है। इसकी तारे की निहित चमक सूरज की लगभग 65,000 गुना है। यह एक परिवर्ती तारा भी है, जिसकी चमक समय के साथ-साथ थोड़ी ऊपर-नीचे होती रहती है।
