डॅल्टा स्कोर्पाए, जिसका बायर नामांकन भी यही है, वॄश्चिक तारामंडल का एक तारा है। यह पृथ्वी से दिखने वाले सभी तारों में से 75वाँ सब से रोशन तारा है। यह पृथ्वी से लगभग 402 प्रकाश वर्ष की दूरी पर है और पृथ्वी से इसका औसत सापेक्ष कांतिमान +2.29 है।
डॅल्टा स्कोर्पाए को "जूबा" के नाम से भी जाना जाता है। यह अरबी के "अल-जबहाह" से लिया गया है, जिसका अर्थ "माथा" है। इस से मिलता-जुलता शब्द "जबीन" हिंदी में भी प्रयोग होता है, उदाहरण के लिए "महजबीन" और "ज़ोहरा-जबीन" । वॄश्चिक तारामंडल में जो बिच्छु की काल्पनिक आकृति बनती है, यह तारा उसके माथे पर स्थित है।
डॅल्टा स्कोर्पाए B0.2 IV श्रेणी का एक उपदानव तारा है। इसका व्यास सूरज के व्यास का 5 गुना और द्रव्यमान सूरज के द्रव्यमान का 6.5 गुना है। इसकी निहित चमक सूरज से 14,000 गुना है। जून 2000 में देखा गया कि यह तारा अपनी साधारण चमक से ज़्यादा रोशन है। इसकी वजह यह ज्ञात हुई कि यह अपने मध्य भाग से बहुत सी गैस व्योम में फ़ेंक रहा है। वर्तमान तक यह सिलसिला जारी था। इसकी चमक ऊपर-नीचे होती रहती है लेकिन पहली जो थी उस से अधिक ही रहती है। यह भी ज्ञात हुआ है कि इसका B श्रेणी का एक साथी तारा है जो हर 20 दिनों में इसकी एक परिक्रमा पूरी कर लेता है। उस से बाहर एक दूसरा साथी तारा है जो हर 10 वर्षों में परिक्रमा पूरी करता है और कभी-कभी डॅल्टा स्कोर्पाए के काफ़ी पास आ जाता है। संभव है कि जो गैस का बहाव सन् 2000 में शुरू हुआ वह इसी तारे के समीप आने से शुरू हुआ हो। यह भी कुछ संकेत मिले है कि संभव है कि एक तीसरा तारा भी डॅल्टा स्कोर्पाए का साथी हो।
