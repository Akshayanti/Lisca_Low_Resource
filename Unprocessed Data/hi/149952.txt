अवेंजर्स मार्वल कॉमिक्स द्वारा प्रकाशित अमेरिकी कॉमिक पुस्तकों में प्रदर्शित एक काल्पनिक सुपरहीरो टीम है। यह टीम पहली बार अवेंजर्स #1 में दिखाई दी, जो लेखक-संपादक स्टैन ली और कलाकार/सहयोगी जैक किर्बी द्वारा बनाई गई थी। अवेंजर्स ली और किर्बी की पिछली सुपर हीरो टीम, ऑल-विनर्स स्क्वाड का नवीकरण है, जो मार्वल कॉमिक्स की पूर्ववर्ती कॉमिक किताब, टाइमली कॉमिक्स में प्रकाशित हुईं थी।
"अर्थ्स माइटिएस्ट सुपरहीरोज़" लेबल वाली इस टीम के संस्थापक सदस्य ऐंट-मैन, हल्क, आयरन मैन, थॉर, और वास्प थे। ऐंट-मैन इश्यू #2 द्वारा जायंट मैन बन गया था। इश्यू #4 में बर्फ में फंसे कैप्टन अमेरिका की खोज की गई, और फिर पुनर्जीवित होने के बाद वह इस समूह में शामिल हो गया। "अवेंजर्स अस्सेम्ब्ल!" के युद्धघोष के लिए प्रसिद्ध इस टीम में मनुष्य, म्यूटेंट, अमानुष, एंड्राइड, एलियंस, अलौकिक प्राणी, और यहां तक ​​कि पूर्व खलनायक भी शामिल किये जा चुके हैं।
यह टीम कॉमिक पुस्तकों के बाहर भी कई तरह की माध्यमों में प्रकाशित हुई है, जिसमें कई एनिमेटेड टेलीविज़न श्रृंखलाएं और वीडियो फिल्में शामिल हैं। जोस विडन द्वारा निर्देशित 2012 की लाइव एक्शन फीचर फिल्म द अवेंजर्स ने बॉक्स ऑफिस पर कई रिकॉर्ड सेट करे थे, जिसमें से एक 207.4 मिलियन डॉलर की सप्ताहांत कमाई के साथ उत्तरी अमेरिका में सबसे बड़ी शुरुआत था। अवेंजर्स पर आधारित दूसरी फिल्म, अवेंजर्स: एज ऑफ़ अल्ट्रॉन 1 मई 2015 को जारी की गई, और इसके बाद 4 मई 2018 को अवेंजर्स: इन्फिनिटी वॉर और 3 मई 2019 में इसी कड़ी की एक अज्ञात फिल्म रिलीज किया जाना निर्धारित है।
