प्रकाशानुवर्तन किसी जीव की ऐसी वृद्धि होती है जो प्रकाश उद्दीपन से प्रभावित हो। यह सबसे अधिक पौधों में देखा जाता है जो अक्सर सूर्य जैसे प्रकाश स्रोतों की दिशा में बढ़ते हैं। यही कारण है कि वनस्पति ऊपर की ओर बढ़ते हुए पाए जाते हैं। पौधों के अलावा यह फफूंद में भी देखा जाता है। प्रकाश की ओर बढ़ने को धन-प्रकाशानुवर्तन और उस से दूसरी दिशा में बढ़ने को ऋण-प्रकाशानुवर्तन कहते हैं। पौधों के ऊपरी तनों में धन-प्रकाशानुवर्तन पाया जाता है - उनमें ऑक्सिन नामक एक रसायन होता है जो प्रकाश की उपस्थिति में अभिक्रिया करता है और कोशिकाओं को लम्बा कर देता है, जिसे से पौधा प्रकाश की ओर बढ़ने लगता है। पौधों की जड़ों में ऋण-प्रकाशानुवर्तन और गुरुत्वानुवर्तन होता है, जिस से वे अंधेरे की ओर और नीचली दिशा में बढ़ती हैं।
