मेक्सिको नगर, जिसे स्थानीय स्पेनी भाषा में सिउदाद दे मेहिको और अंग्रेज़ी में मेक्सिको सिटी कहा जाता है, उत्तर अमेरिका के मेक्सिको देश की राजधानी और सबसे बड़ा शहर है। सन् 2015 के अनुमान के मुताबिक यहाँ 89 लाख लोग बसे हुए थे। इस संख्या के अनुसार यह पृथ्वी के पश्चिमी गोलार्ध का सबसे बड़ा नगर है और विश्व का स्पेनी भाषा बोलने वाला सबसे विशाल शहर भी है।
भौगोलिक रूप से मेक्सिको नगर विश्व की सबसे ऊँची राष्ट्रीय राजधानियों में से एक है - यह 2,240 मीटर पर मेक्सिको के मध्य के ऊँचे पठारी क्षेत्र में एक घाटी में स्थित है। तुलना के लिये भारत का शिमला शहर 2,206 मीटर की औसत ऊँचाई पर बसा हुआ है।
मेक्सिको नगर की स्थापना मध्य अमेरिका की एज़टेक संस्कृति ने सन् 1325 तेनोचतित्लान नामक बस्ती के रूप में की थी। आगे चलकर इसपर स्पेन का क़ब्ज़ा हो गया और यह स्पेन ने इसे उत्तर व दक्षिण अमेरिका मे फैले अपने उपनिवेश साम्राज्य के बड़े भाग की राजधानी बनाया। 1821 में मेक्सिको ने स्पेन से अपना स्वतंत्रता संग्राम जीत लिया और उसके बाद लागू होने वाले संविधान में मेक्सिको नगर को संघीय ज़िले का प्रशासनिक दर्जा दिया गया।
एज़टेक साम्राजय की राजधानी तेनोचतित्लान 
महानगरीय गिरजा, स्पेनी उपनिवेशकों ने इसे एक एज़टेक मंदिर तोड़कर बनाया
नगर-मध्य का प्लाज़ा दे ला कोन्सतितूसियोन 
पास स्थित कूम्ब्रेस देल आहूस्को राष्ट्रीय उद्यान
