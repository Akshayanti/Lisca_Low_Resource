
भूरी छाती वाला तीतर  तीतर परिवार का एक पक्षी है जो ब्रह्मपुत्र के उत्तर में स्थित पूर्वी हिमालय का मूल निवासी है और भारत के अरुणाचल प्रदेश, सिक्किम तथा पश्चिम बंगाल में, भूटान में, तथा दक्षिण-पूर्वी तिब्बत में जाना जाता है।
मिशमी भाषा में इसको पाओ-अर कहते हैं।
जब यह पक्षी पहली बार पहचाना गया था तो यह मान्यता थी कि यह केवल भूटान और दोआर के इलाकों में ही पाया जाता है, लेकिन और शोध के बाद इसके आवास का क्षेत्र और विस्तृत पाया गया और यह पाया गया कि यह न सिर्फ़ भूटान और दोआर में वरन् अरुणाचल प्रदेश, सिक्किम तथा पश्चिम बंगाल में तथा दक्षिण-पूर्वी तिब्बत में भी पाया जाता है। यह सदाबहार वनों, जिसमें बांस के वन भी शामिल हैं, में उगी झाड़ में रहता है और शायद 350 मी. से लेकर 2,500 मी. की ऊँचाई तक रहता है, लेकिन हाल के शोधों से यह तय है कि 1,700 से 2,000 मी. की ऊँचाई तक तो निश्चित ही पाया जाता है।
इस जाति के बारे में जानकारी की कमी है लेकिन पुराने नमूनों के आधार पर यह कहा जा सकता है कि इसकी लंबाई अमूमन 21.6 से.मी. होती है और नर और मादा में कोई ज़्यादा अन्तर नहीं होता है। इसके गले में एक सफ़ेद रंग का त्रिकोण होता है और उसके नीचे एक काली पड़ी लकीर होती है जिसके नीचे छाती भूरी-लाल होती है। पंख, पीठ और अन्य जगहों में थोड़ा हरापन होता है जिसकी वजह से ऊँची घास में इसका दिखना लगभग असंभव हो जाता है।
