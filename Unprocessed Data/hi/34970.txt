फास्ट & फ्यूरियस 6, जो फास्ट 6 या फ्यूरियस 6 के नाम से भी जानी जाती है, 2013 की एक अमेरिकी एक्शन फ़िल्म है। जस्टिन लिन द्वारा निर्देशित इस फ़िल्म के निर्माता नील एच॰ मोरिट्ज़, विन डीज़ल और क्लेटन टाउनसेंड हैं, और इसकी पटकथा क्रिस मॉर्गन द्वारा लिखी गयी है। यह द फास्ट एंड द फ्यूरियस फ़िल्म शृंखला की छठी फ़िल्म है। इस फ़िल्म को पहले 17 मई 2013 को यूनाइटेड किंगडम में, और फिर 24 मई 2013 को विश्व भर के सिनेमाघरों में जारी किया गया था। फ़िल्म को समीक्षकों से सकारात्मक समीक्षाएं मिली, और इसने दुनिया भर में 785 मिलियन डॉलर से अधिक की कमाई की।
रियो डि जेनेरो में चोरी के बाद से ही डॉम और उसकी टीम अलग-अलग जगहों पर रह रही है। ल्यूक हॉब्स डॉम को बताता है कि उसकी पूर्व प्रेमिका लैटी ओर्टिज़ ज़िंदा है, तथा ब्रिटेन में अपराधी ओवेन शॉ के साथ अवैध कार्यों में संलग्न है। डॉम अपने सभी साथियों को पुनः एकत्र करता है, और वे सभी लैटी से मिलने ब्रिटेन जाते हैं, जहां उन्हें पता चलता है कि लैटी को पिछला कुछ याद नहीं। डॉम और लैटी की अनेकों मुलाकातों के बाद अंत में वे सभी शॉ को एक हवाई अड्डे में रोकते हैं, जहाँ उसके गुंडों से उनका संघर्ष भी होता है। इसी संघर्ष में हान को बचाने के चक्कर में गिसेल की मृत्यु हो जाती है, लैटी रिले को मर देती है, और डॉम शॉ का पीछा करते हुए उसके विमान में विस्फोट कर देता है, जिसमें वह बुरी तरह घायल हो जाता है। लैटी को हालाँकि अब भी पहले का कुछ याद नहीं रहता, लेकिन वह फिर भी डॉम के साथ चली जाती है।
