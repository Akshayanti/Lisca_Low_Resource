द्वारका उपनगर दक्षिण पश्चिम दिल्ली में स्थित एक आवासीय कालोनी है। 1980 के दशक के उत्तरार्ध में व्यवस्थित होना शुरू हुई द्वारका अब एशिया की सबसे बड़ी आवासीय कालोनी कहलाती है। द्वारका इंदिरा गांधी अंतरराष्ट्रीय हवाई अड्डे के निकट स्थित है और दक्षिण पश्चिम दिल्ली जिले के प्रशासनिक मुख्यालय भी यहाँ ही स्थित हैं। 56.48 वर्ग किलोमीटर में फैला द्वारका 29 सेक्टरों में विभाजित है।
जनवरी 2017 में, भारत की कैबिनेट ने चाणक्य पुरी के बाद द्वारका में 34 हेक्टेयर भूमि पर 39 देशों के एक दूसरे राजनयिक एन्क्लेव को मंजूरी दी।
हाल ही में हुई खुदाई से पता चला है कि जहां अब द्वारका है, लोधीकाल के समय वहां लोहारहेड़ी नामक गांव था। 16वीं शताब्दी की शुरुआत में लोधी वंश के सुल्तानों द्वारा लोहारहेड़ी गांव के निवासियों के लिए बनायी गयी एक बावली भी खुदाई के दौरान पायी गई थी। 1910 की जफर हसन की सूची में भी ग्राम लोहारहेड़ी में बावली के अस्तित्व का उल्लेख मिलता है।
द्वारका की स्थापना 1980 के दशक में शुरू हुई। स्थापना से पूर्व, द्वारका का अधिकतर क्षेत्र "पप्पनकलां" नामक ग्राम के अंतर्गत था। दिल्ली विकास प्राधिकरण अब द्वारका को प्रबुद्ध नगर की तर्ज पर विकसित कर रहा है।
द्वारका उपनगर दक्षिण पश्चिम दिल्ली जिले में स्थित है। जिला मुख्यालय होने के साथ साथ यह जिले के तीन उपमंडलों में से एक भी है। नजफगढ़ रोड, पंखा रोड, नजफगढ़ का नाला तथा दिल्ली-रेवाड़ी रेलवे लाइन इसे चारों ओर से घेरते हैं। दिविप्रा के अभिलेखों के अनुसार द्वारका का कुल क्षेत्रफल 5648 हेक्टेयर है। द्वारका के लगभग सभी मुख्य सेक्टरों में मार्केट कॉम्पलेक्स हैं, और प्रत्येक कॉम्पलेक्स में सात से आठ सौ दुकानें हैं।
द्वारका की जनसंख्या लगभग 10 लाख है, और यहाँ का जनसंख्या घनत्व 169-200 लोग प्रति हेक्टेयर है। यहां लगभग 350 सोसायटीज और लगभग 50 डीडीए पॉकेट हैं।
दिल्ली मेट्रो की ब्लू लाइन द्वारका को नोएडा से जोड़ती है। इसके अतिरिक्त द्वारका मेट्रो स्टेशन से नजफगढ़ तक, तथा द्वारका सेक्टर 21 मेट्रो स्टेशन से गुरुग्राम तक, भी मेट्रो लाइनें प्रस्तावित हैं।
बाहरी रिंग मार्ग पर पालम के ऊपर बना 2 किमी लम्बा द्वारका फ्लाईओवर द्वारका को दक्षिणी दिल्ली से जोड़ता है।
द्वारका का दृश्य देखने हेतु यहाँ क्लिक करें।
