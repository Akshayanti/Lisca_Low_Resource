विन्सन मैसिफ़ अंटार्कटिका के एल्स्वर्थ पहाड़ियों की सेंटिनल पर्वतमाला नामक शाखा में स्थित एक बड़ा पर्वतीय मैसिफ़ है जो 21 किमी लम्बा और 13 किमी चौड़ा है। यह रोन हिमचट्टान के ऊपर तैनात खड़ा है और अंटार्कटिक प्रायद्वीप के मुख्यभूमि से जुड़ने के स्थान के पास है। विन्सन मैसिफ़ दक्षिण ध्रुव से क़रीब 1,200 किमी दूर स्थित है। ध्यान दें कि विन्सन मैसिफ़ और विन्सन पर्वत दो अलग भौगोलिक इकाईयाँ मानी जाती हैं। विन्सन पर्वत 4,892 मीटर ऊँचा है और विन्सन मैसिफ़ के शिखर-पठार के उत्तरी भाग में स्थित है। विन्सन पर्वत अंटार्कटिका महाद्वीप का सबसे ऊँचा बिन्दु है और पर्वतारोहण में सप्तचोटी नामक सूची का सदस्य है। यह सेंटिनल पर्वतमाला के दक्षिणी भाग में हॉलिस्टर पर्वत से 2 किमी उत्तर में है।
विन्सन मैसिफ़ सर्वप्रथम मानवों द्वारा जनवरी 1958 में अमेरिकी नौसैनिक वायुयान की एक उड़ान में देखा गया था। इसे 1966 में पहली बार चढ़ा गया। सन् 2001 में इसे पहली बार पूर्वी मार्ग से चढ़ा गया। फ़रवरी 2010 तक 1,400 पर्वतारोही इस पर चढ़ाई प्रयास कर चुके थे।
