एटा महाश्वान, जिसका बायर नाम "एटा कैनिस मेजोरिस" है, महाश्वान तारामंडल में स्थित एक तारा है। यह पृथ्वी से दिखने वाले सब से रोशन तारों में से एक है। यह हमसे 3,000 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान +2.45 है। यह एक परिवर्ती तारा है और इसकी चमक +2.38 से +2.48 मैग्निट्यूड की सीमाओं के बीच बदलती रहती है।
एटा महाश्वान को अंग्रेज़ी में "अलूड्रा" भी कहा जाता है। यह मूल रूप से अरबी भाषा के "अल-अज़रा" शब्द से लिया गया है, जिसका अर्थ "कन्या" होता है। ध्यान रहे कि अरबी-फ़ारसी लिपि के ذ‎ अक्षर को हिन्दी-उर्दू और फ़ारसी बोलने वाले "ज़" उच्चारित करते हैं जबकि अरबी बोलने वाले लोग "ध" और "ज़" कि मिली-जुली ध्वनि से उच्चारित करते हैं। इसलिए इसका उच्चारण जो यूरोप पहुँचा वह "अल-अधरा" से मिलता था जो आगे बिगड़कर "अल-ऊड्रा" जैसा बन गया।
एटा महाश्वन एक B5 Ia श्रेणी का नीला महादानव तारा है। इसका द्रव्यमान हमारे सूरज के द्रव्यमान का 30 गुना और व्यास हमारे सूरज के व्यास का 37.8 गुना है। इसकी निहित चमक बहुत ही भयंकर है और हमारे सूरज की 3,00,000 गुना है। इतने बड़े तारों में नाभिकीय संलयन बहुत तेज़ी से चलता है और इनका जीवनकाल हमारे सूरज की तुलना में काफ़ी कम होता है। एटा महाश्वान हामरे सूरज से कम आयु वाला तारा है लेकिन इसका जीवन अन्तिम चरणों में है। कुछ लाख सालों में यह एक महानोवा धमाके में फट जाएगा। उस से पहले, अपने केंद्र का हाइड्रोजन इंधन ख़त्म होने पर, यह फूलकर एक लाल महादानव तारा बनेगा। एटा महाश्वान हमसे 3,000 प्रकाश वर्ष दूर है, यानि हम उसे वैसा देख रहें हैं जैसा वह 3,000 वर्ष पहले था। संभव है कि वास्तव में यह लाल महादानव बन भी चुका हो लेकिन हमें अभी सैंकड़ों सालों तक न पता चले।
