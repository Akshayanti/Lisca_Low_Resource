नवजीत कौर ढिल्लन एक भारतीय ट्रैक एण्ड फील्ड खिलाड़ी हैं जो कि चक्का फेक में भाग लेती हैं। वह 2018 राष्ट्रमण्डल खेलों की कांस्य पदक विजेता हैं और 2014 में एथलेटिक्स की विश्व जूनियर चैम्पियनशिप में पदक जीतने वाली दूसरी खिलाड़ी हैं। उनका सर्वश्रेष्ठ व्यक्तिगत प्रदर्शन 59.18 मी॰ है जो कि उन्होंने 2018 में बनाया था।
अमृतसर में जन्मी ढिल्लन ने चक्का फेक में 2010 में भारतीय जूनियर ख़िताब तथा 2011 में राष्ट्रीय युवा का ख़िताब अपने नाम किया। उन्होंने अपना पदार्पण 2011 विश्व युवा एथलेटिक्स चैम्पियनशिप के साथ किया जिसमे वह क्वालिफाइंग दौर से आगे न बढ़ सकीं। उन्होंने अपना पहला पदक 2011 राष्ट्रमण्डल युवा खेलों में जीता। ढिल्लन ने 2012 भारतीय जूनियर चैम्पियनशिप में गोला फेक व चक्का फेक दोनों में ही स्वर्ण पदक जीते तथा 2012 एशियाई जूनियर एथलेटिक्स चैम्पियनशिप में रजत जीता।
ढिल्लन ने 2013 में पहली बार सीनियर श्रेणी में पदार्पण किया, जहाँ 2013 एशियाई एथलेटिक्स चैम्पियनशिप में गोला फेक व चक्का फेक दोनों में ही भाग लिया। उन्होंने 2014 एशियाई जूनियर एथलेटिक्स चैम्पियनशिप में चक्का फेक में रजत तथा गोला फेक में कांस्य जीता। 2014 विश्व जूनियर एथलेटिक्स चैम्पियनशिप में 56.36 मी॰ के व्यक्तिगत सर्वश्रेष्ठ प्रदर्शन के साथ कांस्य पदक जीता। इस प्रकार से वह सीमा अंतिल के बाद इस प्रतियोगिता में पदक जीतने वाली दूसरी भारतीय खिलाड़ी बनी।
ढिल्लन ने 2015 राष्ट्रीय खेलों में गोला व चक्का फेक दोनों में ही स्वर्ण जीते। उन्होंने 2016 व 2017 में किसी भी प्रतियोगिता में भाग नहीं लिया। उन्होंने 2018 राष्ट्रमण्डल खेलों में चक्का फेक में कांस्य पदक जीता, जो कि उनका पहला अन्तरराष्ट्रीय सीनियर पदक था।
