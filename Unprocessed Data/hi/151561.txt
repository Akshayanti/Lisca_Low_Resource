भौतिकी में मूलकण वे कण हैं, जिनकी कोई उपसंरचना ज्ञात नहीं है। यह किन कणों से मिलकर बना है, अज्ञात है। मूलकण ब्रह्माण्ड की आधारभूत संरचना है, समस्त ब्रह्माण्ड इन्ही मूलभूत कणों से मिलकर बना है। कण भौतिकी के मानक मॉडल के अनुसार क्वार्क, लेप्टॉन और गेज बोसॉन मूलकण है। 
साधारणतया ब्रह्माण्ड मे दो तरह के कणो की कल्पना की गई है, एक "पदार्थ कण" और दूसरा "ऊर्जा कण" । पदार्थ कण वे कण है, जिसका द्रव्यमान होता है, जो जगह घेरता है, जो पॉली के अपवर्जन सिद्धान्त का पालन करते है और यह फर्मिऑन कहलाते है। इसके विपरीत, ऊर्जा कण का द्रव्यमान नही होता है, स्वाभाविक रूप से यह जगह भी नहीं घेरता है, ना ही यह पॉली के अपवर्जन सिद्धान्त का पालन करने के लिए बाध्य है, यह बोसान कहलाते हैं।
