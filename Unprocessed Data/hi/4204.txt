हिन्दी के दस सर्वश्रेष्ठ बीसवीं शताब्दी तक के हिन्दी साहित्यकारों एवं हिन्दी साहित्य की विभिन्न विधाओं की रचनाओं के सन्दर्भ में श्रेष्ठ आलोचकों द्वारा किये गये उल्लेखों-विवेचनों पर आधारित मुख्यतः दस-दस उत्कृष्ट साहित्यकारों या फिर साहित्यिक कृतियों का चयन है, जिन्हें सापेक्ष रूप से श्रेष्ठतर माना गया है।
हिन्दी के सुदीर्घ कालीन एवं विशाल साहित्यिक क्षेत्र से विभिन्न विधागत सर्वश्रेष्ठ लेखकों एवं लेखन का चयन कठिन एवं विवादास्पद भी हो सकता है; परन्तु यह प्रत्येक पाठक की जिज्ञासा का सहज अंग है। यहाँ चयन में व्यक्तिगत रुचि की अपेक्षा व्यापक आलोचकीय समझ एवं तत्सम्बन्धी मान्य आलोचनात्मक लेखन के आधार को अपनाया गया है। ध्यातव्य है कि इस चयन की उत्तर सीमा बीसवीं सदी तक ही है। समस्त चयन से सम्बद्ध आधार-सामग्री की भी सूचना दे दी गयी है। अनेक अनुभागों में सही अवधारणा के लिए दस सर्वश्रेष्ठ के बाद प्रायः समकक्ष या तुरत बाद स्थान पा सकने योग्य और भी 10 श्रेष्ठतर की सूची दी गयी है।
हिन्दी साहित्य के सर्वश्रेष्ठ आलोचकों के चयन की एकाधिक कोशिश पुस्तक-लेखन तथा पत्रिका के विशेषांक रूप में भी आलोचकों द्वारा हो चुकी है। सर्वप्रथम डॉ0 रामचंद्र तिवारी ने अपनी पुस्तक 'हिन्दी आलोचना : शिखरों का साक्षात्कार' में सर्वश्रेष्ठ दस आलोचकों का चयन करके उनके आलोचनात्मक योगदान का विवेचन प्रस्तुत किया था। पुनः अरविन्द त्रिपाठी संपादित 'वर्तमान साहित्य' के 'शताब्दी आलोचना पर एकाग्र' विशेषांक के प्रथम खंड में 'हिन्दी आलोचना के नवरत्न' की सूची तथा विवेचन प्रस्तुत किये गये थे। इन दोनों अध्ययनों में आचार्य महावीर प्रसाद द्विवेदी को भी शामिल किया गया था। आचार्य द्विवेदी का ऐतिहासिक योगदान निस्संदेह अन्य किसी श्रेष्ठ आलोचक से कई मायने में अधिक ही होगा, परंतु तटस्थ दृष्टि से स्वतंत्र आलोचनात्मक लेखन को ध्यान में रखने पर स्पष्ट विदित होता है कि उनके बिल्कुल प्रारम्भिक दौर के आलोचक होने के कारण उनकी कोई पुस्तक सही रूप में आलोचना या साहित्येतिहास की भी श्रेष्ठ पुस्तक के रूप में गिनी तक नहीं जा सकती है। वस्तुतः उन्होंने आलोचना का पथ तैयार किया। डॉ0 रामचंद्र तिवारी द्वारा वर्णित अन्य नौ आलोचकों में से डॉ0 बच्चन सिंह के बारे में डॉ0 तिवारी की स्वयं मान्यता है कि उनके लेखन में नवलता तथा ताजगी का अभाव है एवं प्रायः वे किसी मान्यता के काफी समय बीत जाने पर ही उस पर कलम उठाते हैं। उनकी तुलना में डॉ0 तिवारी ने डॉ0 नंदकिशोर नवल आदि की विशेषता बतायी है तथा माना है कि बच्चन सिंह जी विद्वान साहित्य-अध्येता की भूमिका ही अपेक्षाकृत निभाते रहे। अतः समग्र लेखकीय महत्त्व के कारण वे श्रेष्ठतर आलोचक के रूप में तो मान्य हैं परंतु सर्वश्रेष्ठ दस में नहीं। 'वर्तमान साहित्य' के शताब्दी आलोचना विशेषांक की समीक्षा करते हुए सुप्रसिद्ध कवि मदन कश्यप ने लिखा था कि इसमें शामिल छह नामों पं0 रामचन्द्र शुक्ल, आचार्य हजारी प्रसाद द्विवेदी, मुक्तिबोध, डॉ0 रामविलास शर्मा, डॉ0 नामवर सिंह और विजयदेव नारायण साही को लेकर शायद ही कोई विवाद हो...। परन्तु आचार्य नन्ददुलारे वाजपेयी हैं तो डॉ0 नगेन्द्र क्यों नहीं? इस विशेषांक में 'नवरत्न' में अज्ञेय को भी चुन लिया गया था। इस संदर्भ में मदन कश्यप जी स्पष्ट कहते हैं कि अज्ञेय का सृजनात्मक व्यक्तित्व बेशक बहुत बड़ा और सदी के किसी भी चयन में शामिल होने के काबिल है। लेकिन एक कवि-आलोचक के रूप में उन्हें मुक्तिबोध और साही के साथ नहीं रखा जा सकता। उनका आलोचनात्मक लेखन उतना सुव्यवस्थित नहीं है। उनकी जगह पर नलिन विलोचन शर्मा अथवा बीती सदी के अंतिम तीन दशकों की रचनाशीलता से जुड़े आलोचकों डॉ0 परमानन्द श्रीवास्तव, डॉ0 मैनेजर पांडेय आदि में से किसी को चुना जाना चाहिए था। इस संदर्भ में ध्यातव्य है कि नलिन जी का लेखन अव्यवस्थित तथा बहुत-कुछ अप्रकाशित है। नवीन एवं सुदृढ़ विचार तथा व्यवस्थित लेखन की दृष्टि से मैनेजर पांडेय सर्वश्रेष्ठ दस में स्थान पाने के लिए अधिक सक्षम व्यक्तित्व सिद्ध होते हैं। समग्रतः पूर्वोक्त चयन के पारस्परिक सन्दर्भन से प्राप्त निष्कर्ष से सर्वश्रेष्ठ दस आलोचकों की सूची इस प्रकार है :-


हिन्दी उपन्यास के क्षेत्र में पाँच उपन्यासों को प्रायः निर्विवाद रूप से कालजयी उपन्यास के रूप में स्वीकार किया गया है। डॉ0 नामवर सिंह के अनुसार : 
 छठवाँ नाम उन्होंने जोर देकर 'नौकर की कमीज' का लिया है। 
'कथा साहित्य के सौ बरस' में सदी के चुने हुए दस उपन्यासों की सूची में 'मित्रो मरजानी' का नाम दे दिये जाने से 'बाणभट्ट की आत्मकथा' का नाम छोड़ दिया गया है, जबकि उसी में विवेचन क्रम में 'बाणभट्ट की आत्मकथा' का भी विवेचन सम्मिलित है। 'मित्रो मरजानी' का प्रकाशन और विवेचन भी कहानी के रूप में ही होते रहा है तथा स्वयं इसकी लेखिका ने इसके उपन्यास रूप में सम्मिलित किये जाने पर आपत्ति प्रकट की थी। अतः यहाँ इसे उपन्यासों में सम्मिलित न कर कहानियों में ही सम्मिलित किया गया है।
कथा-साहित्य के सौ बरस - सं0 विभूति नारायण राय, शिल्पायन,शाहदरा,दिल्ली
दस श्रेष्ठ नाटकों की बजाय यहाँ नाटककारों को चुना गया है; क्योंकि अनेक निर्विवादित श्रेष्ठ नाटककारों का भी सर्वश्रेष्ठ नाटक कौन सा है यह बता पाना किसी समीक्षक के लिए कठिन रहा है। उदाहरण के लिए प्रसाद जी का नाटक स्कन्दगुप्त समग्र दृष्टि से श्रेष्ठ है या चन्द्रगुप्त ? यही बात मोहन राकेश, सुरेन्द्र वर्मा आदि के साथ भी लागू है। हाँ नाटककारों के नाम के आगे दी गयी शीर्ष कृतियों की सूची आनुमानिक नहीं तत्सम्बन्धी श्रेष्ठ आलोचनात्मक लेखन पर आधारित है।यहाँ प्रथम,तृतीय तथा चतुर्थ नाम ऐतिहासिक महत्त्व की दृष्टि से है। शेष नाम समग्र महत्त्व की दृष्टि से श्रेष्ठता-क्रम में हैं। लेखक के नाम के आगे उनकी शीर्ष कृतियों के नाम हैं। फिर विशेष अध्ययन हेतु उल्लेखनीय कृतियों के नाम भी दे दिये गये हैं।
महाकाव्यों के चयन में प्रायः विवाद की गुंजाइश नहीं है, क्योंकि हिन्दी की समृद्ध आलोचना-परम्परा महाकाव्यों को इतनी कड़ी कसौटियों पर कसती रही है कि आधुनिक काल में, खासकर स्वातन्त्रयोत्तर काल में, हिन्दी में काफी अच्छे कवि भी प्रायः महाकाव्य लिखने का साहस तक नहीं कर पाते। हिन्दी आलोचना का यह आतंक ही है जिससे दिनकर जी जैसे कवि ने जब पूरी तरह तत्पर होकर महाकाव्य लिखने का मन बनाया तो रूप की दृष्टि से 'महाकाव्य' न लिखकर 'काव्य नाटक' लिखा; ताकि अनावश्यक विस्तार से भी बच सकें और बहुत से रूपाधारित आक्षेपों से भी अग्रिम छुटकारा मिल जाये। पहले भी कई कवियों ने जो महाकाव्य लिखे उन्हें उत्तम काव्य में कभी नहीं गिना गया। अतः हिन्दी में उत्कृष्ट महाकाव्यों की संख्या दस के भीतर ही रही है। हाँ यह अवश्य है कि ये महाकाव्य विश्व-वाङ्मय की अमूल्य निधि हैं। यहाँ आचार्य शुक्ल तथा हिन्दी साहित्यकोश, भाग-2 की मान्यतानुसार 'नूरजहाँ' को जोड़कर दस की संख्या पूरी की जा रही है।




हिन्दी के काफी श्रेष्ठ कहानीकारों की एक समृद्ध शृंखला मौजूद है। कहानीकारों के मामले में केवल दस का चयन चयनित के साथ न्याय से अधिक अन्य के साथ अन्याय हो जाता है। साथ ही उसमें पूर्वाग्रह प्रबल हो जाता है, क्योंकि हिन्दी में कहानी-समीक्षा पूर्वापर व्याप्ति की दृष्टि से अब तक पर्याप्त समृद्ध नहीं है। इसलिए यहाँ कहानी के इतिहास को तीन काल-खण्डों में बाँटकर सर्वश्रेष्ठ का चयन किया गया है।
