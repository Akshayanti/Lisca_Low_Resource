योग गुरू बाबा रामदेव अब टेलीकॉम सेक्टर में धमाल मचाएंगे। सोमवार को रामदेव की कंपनी ने देश का पहला स्वदेशी समृद्धि सिम कार्ड लॉन्च कर दिया है। फिलहाल यह सिम कार्ड केवल पतंजलि आयुर्वेद कंपनी के कर्मचारियों को मिलेगा। कुछ महीनों में इसे पूरे देश में आम जनता के लिए भी लॉन्च कर दिया जाएगा। 
 
बीएसएनएल के साथ किया टाईअप
पतंजलि ने बीएसएनएल के साथ टाईअप करके सिम कार्ड को लॉन्च कर दिया है। हरिद्वार में आयोजित एक समारोह में बाबा रामदेव ने इसकी घोषणा की। बाबा रामदेव ने कहा कि चूंकि बीएसएनएल का स्वदेशी नेटवर्क है और दोनों कंपनियों का उद्देश्य भारत की खुशहाली है, इसलिए उनकी कंपनी ने बीएसएनएल के साथ टाईअप किया है।मिलेगा 10 फीसदी का डिस्काउंट
इस सिम का प्रयोग करने वाले ग्राहकों को पतंजलि का सामान खरीदने पर 10 फीसदी का डिस्काउंट मिलेगा। ग्राहकों को 144 रुपये का रिचार्ज करने पर 2 जीबी डाटा, 100 एसएमएस और अनलिमिटेड कॉल करने की सुविधा मिलेगी। 

मिलेगा 5 लाख का बीमा
इस सिम कार्ड का प्रयोग करने वाले ग्राहकों को 5 लाख रुपये का जीवन बीमा और 2.5 लाख रुपये का स्वास्थ्य बीमा कवर भी दिया जाएगा। रामदेव के प्रवक्ता एस के तिजारावाला ने कहा कि वो अपने स्वदेशी कपड़े की दुकानें जल्द खोलने जा रही है। इन स्टोर में बच्चों, महिलाओं और पुरुषों के लिए पूरी रेंज उपलब्ध होगी। कंपनी ने फिलहाल पहले साल में बिक्री के लिए 5 हजार करोड़ रुपये का टारगेट रखा है। तिजारावाला ने कहा कि कंपनी सबसे पहले हाथ से बुने कपड़ों के अलावा, मशीन से बने कपड़ों को भी बेचेगी, जिसमें डेनिम से बने कपड़े भी शामिल होगें।
