हद कर दी आपने 2000 में बनी हिन्दी भाषा की हास्य प्रेम कहानी फिल्म है। इस फिल्म में मुख्य भूमिकाओं में गोविन्दा और रानी मुखर्जी हैं। इस फिल्म में गोविन्दा ने छः किरदार निभाए थे। 
राज प्राइवेट जासूस है जिसे उसका दोस्त संजय यूरोप के टूर पर अपनी बीवी की जासूसी पर रखता है ताकि वह साबित कर सके कि उसका विवाहेतर संबंध है और उसे तलाक मिल जाए। संजय की बीवी अंजलि भी इसी मकसद से अपनी सहेली जिसका नाम भी अंजलि है को यूरोप भेजती है। दोनों पति-पत्नी सोचते हैं कि उनका साथी यूरोप गया है जबकि दोनों ही नहीं जाते हैं। यूरोप में राज और अंजलि थोड़ी नोक-झोंक के बाद एक दूसरे के प्यार में पड़ते हैं। पहले वहाँ राज किसी और को संजय की पत्नी समझता है और उसका पीछा करता है और सबूत इकट्ठा करता है। बाद में उसको यह लगता है उसकी अंजलि ही उसके दोस्त की बीवी है। फिर वो खुद को कसूरवार समझता है। बाद में अंजलि भी उसको अपनी सहेली का पति समझने लगती है। इस कारण दोनों में गलतफहमी हो जाती है और दोनों एक दूसरे को छोड़ देते हैं। अंत में राज को पता चलता है कि अंजलि की कभी शादी नहीं हुई और वो कुँवारी है। उसकी शादी होने वाली होती है जब वो उसे जाकर मनाता है।
हद कर दी आपने हिट रही थी और इसे गोविन्दा के 90 के दशक की हीरो नं॰ 1, हसीना मान जायेगी, दीवाना मस्ताना, कुली नं॰ 1 और साजन चले ससुराल के साथ सफल हास्य फिल्मों में से एक रूप में गिना जाता है। इसने पहले सप्ताहांत में 2 करोड़ और भारत में कुल 12 करोड़ कमाए। दुनियाभर में कमाई 20 करोड़ होने के कारण फिल्म व्यावसायिक नजरिए से सफल रही थी। 
