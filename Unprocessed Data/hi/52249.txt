मई 2018 इजरायल-ईरान संघर्ष सीरिया में इजरायल और ईरानी बलों के बीच एक सैन्य टकराव था। इजरायल वर्ष 2013 के आरंभ से सीरियाई सरकार के सैन्य अड्डों के खिलाफ हवाई हमलों का संचालन कर रहा है। 10 मई 2018 को इजरायली सेना ने कहा कि सीरिया में ईरानी सेना ने पश्चिमी गोलान हाइट्स पर इजरायली सेना के खिलाफ 20 रॉकेट लॉन्च किए। इज़राइल रक्षा बल के अनुसार कुछ मिसाइलों को इज़राइल के आयरन डोम सिस्टम द्वारा रोक दिया गया था, जबकि कुछ सीरियाई क्षेत्र में ही गिर गयी थीं। इसके बाद, इजराइल ने सीरिया में ईरानी सैन्य अड्डों पर हमलें किये, जिसे ऑपरेशन हाउस ऑफ कार्ड्स कहा जाता है। ईरान ने इजराइल के दावों से इंकार कर दिया, जिसमें कहा गया था कि उसने न तो इजराइल के खिलाफ रॉकेट लॉन्च किये थे। और न ही सीरिया में कोई सैन्य आधार था।
ईरानी इस्लामी क्रांति से पूर्व दोनों देशों के एक अच्छे संबंध थे लेकिन वर्ष 1979 में ईरान की क्रांति ने कट्टरपंथियों को सत्ता में आने का मौका दिया और तभी से ईरानी नेता इजराइल को मिटाने की बात करते रहे हैं। ईरान, इजराइल के अस्तित्व को स्वीकार नहीं करता है और उसका कहना है कि इजराइल ने मुसलमानों की जमीन पर अवैध कब्जा कर रखा है। दूसरी तरफ, इजराइल भी ईरान को एक खतरे के तौर पर देखता है। उसने हमेशा ही ये कहा है कि ईरान के पास परमाणु हथियार नहीं होने चाहिए। मध्य-पूर्व में ईरान के बढ़ते असर से भी इजराइल के नेताओं की चिंताएं बढ़ जाती हैं।
