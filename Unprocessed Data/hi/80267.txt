
ब्लैक फ्राइडे 2007 की इसी नाम की फ़िल्म की संगीत तथा स्कोर एल्बम है। एल्बम में संगीत इंडियन ओशॅन बैंड द्वारा दिया गया है, और यह उनका पहला फिल्म साउंडट्रैक है। इसमें कुल नौ गीत हैं, जिनमें से तीन में बोल हैं, और शेष छह इंस्ट्रुमेंटल हैं। ब्लैक फ्राइडे 3 मई 2005 को टाइम्स म्यूजिक द्वारा रिलीज़ की गयी थी।
फिल्म के डायरेक्टर, अनुराग कश्यप, अरिंदम मित्र के साथ इंडियन ओशॅन से मिलने दिल्ली आये, जहाँ उन्होंने इंडियन ओशॅन को अपनी आगामी फिल्म, ब्लैक फ्राइडे में "गैर-फ़िल्मी" संगीत देने के लिए कहा। इसके अतिरिक्त कश्यप ने बैंड को संगीत में एक्सपेरिमेंट करने के लिए खुली छूट दी। इंडियन ओशॅन को ही अपनी फिल्म का संगीत बनाने के लिए कहने के लिए कश्यप ने निम्न कारण दिया:
बैंड ने एल्बम के लिए चार मूल धुन बनाए, लेकिन उनमें से केवल तीन को ही अंतिम एल्बम में रखा गया। कश्यप ने कुछ गीतों को सुना, और एल्बम में "बन्दे" उन्हें विशेषकर पसंद आया था। बाद में पीयूष मिश्रा ने "गीत का अनुभव" पाने के बाद इसके बोलों को लिखा। इस गीत के अलावा मिश्रा ने 2 अन्य गीत, "बादशाह इन जेल" और "भ्रम बाप के" भी लिखे। ब्लैक फ्राइडे को 2003-04 में तीन महीनों में रिकॉर्ड किया गया था, और के जे सिंह, जो इंडियन ओशॅन के साथ कन्दीसा में काम कर चुके थे, इस एल्बम के ध्वनि इंजीनियर और सह-निर्माता थे। एल्बम के इंस्ट्रुमेंटल गीतों में ब्रास वाद्ययंत्रों का, काष्ठ वाद्यों का और डिजिटल ध्वनियों का व्यापक उपयोग है; और इसके अतिरिक्त उपयुक्त ध्वनियों के लिए बैंड ने पहली बार सैक्सोफोन, क्लैरिनेट और इलेक्ट्रिक गिटार का भी उपयोग किया है।
सभी गीत पीयूष मिश्रा द्वारा लिखित; सारा संगीत इंडियन ओशॅन द्वारा रचित।
ब्लैक फ्राइडे इंडियन ओशॅन की सबसे सफल एल्बम है, और गीत "बन्दे" तत्काल हिट होकर फिल्म चार्ट पर नंबर 2 तक पहुंचने में सफल रहा। इस गीत की म्यूजिक वीडियो, जिसे बिरसा दासगुप्ता ने बनाया था, भी काफी लोकप्रिय हुई। इन गीतों को समीक्षकों द्वारा "हॉण्टिंग" और "गूज़बम्प इंड्यूसिंग" कहा गया।
प्लैनेट बॉलीवुड द्वारा इसे 9.0/10 की रेटिंग दी गयी थी, और इंडियाएफएम ने 3.5/5 की रेटिंग दी। बिज़नेस स्टैन्डर्ड ने अपने समीक्षा में इसे "इस समय की सबसे अच्छी एल्बमों में से एक।" लिखा, और द हिन्दू ने लिखा कि इसे "अवश्य खरीदना चाहिए।"
