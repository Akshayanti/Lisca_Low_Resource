निर्देशांक: 28°22′N 75°36′E / 28.37°N 75.6°E / 28.37; 75.6
पिलानी राजस्थान के झुन्झुनू जिले का एक कस्बा है। मशहूर बिड़ला प्रौद्योगिकी एवं विज्ञान संस्थान यहीं पर स्थित है। पिलानी के नाम के पीछे एक कहानी प्रचलित है। पिलानिया गोत्र का एक योद्धा यहाँ के राजा के किले की रक्षा करते हुए शहीद हुआ था। राजा ने उसके सम्मान में इस जगह का नाम पिलानी रख दिया। पिलानी शेखावटी क्षेत्र में स्थित है और अपने इन्तेहाई मौसम के लिये प्रसिद्ध है। शेखावटी क्षेत्र की हवेलियाँ अपने भित्तिचित्रों के लिये जानी जाती हैं।यह भारत के प्रसिद्द उद्योगपति श्री घनश्यामदास बिड़ला का पैतृक स्थल है। पिलानी, भारत के उत्कृष्ट संस्थानों में से एक बिड़ला प्रौद्योगिकी एवं विज्ञान संस्थान, पिलानी, बिड़ला बालिका विद्यापीठ व 'सीरी' के लिए प्रसिद्द है।2010 में रक्षा अनुसंधान एवं विकास संगठन ने ब्रह्मोस मिसाइल का प्रोजेक्ट पिलानी के निकट स्थापित करने की परियोजना स्वीकार की।
पिलानी राजस्थान के शेखावती क्षेत्र का एक छोटा सा शहर है। पिलानी अपने कई शैक्षणिक संस्थानों के लिये जाना जाता हो जिनमें से 'बिट्स, पिलानी' प्रमुख है। यह कस्बा दिल्ली से 180 किमी की दूरी पर तथा राजस्थान की राजधानी, जयपुरसे 210 किमी दूर स्थित है। यह राजस्थान के झुनझुनू जिले के प्रशासनिक क्षेत्र में आता है।
पिलानी का कैसे पड़ा ये नाम
स्थानीय लोगों के अनुसार शहर का यह नाम यहाँ रहने वाले पिलानिया गोत्र के एक जट योद्धा के नाम पर पड़ा है। ऐसा माना जाता है कि यह योद्धा एक किले की रक्षा में आक्रमणकारी शत्रुओं से साहसपूर्वक लड़ता हुआ शहीद हो गया था। अतः उस शहीद के सम्मान में यहाँ के शासकों ने इस जगह का नाम उसके नाम पर रख दिया।
क्या बनाता है शहर को प्रसिद्ध
वर्तमान में, पिलानी शहर अपने कई उल्लेखनीय शैक्षणिक संस्थानों के लिये जाना जाता है। 'बिट्स, पिलानी' देश के सर्वश्रेष्ठ इंजीनियरिंग कोर्सों को उपलब्ध कराता है और अपने लगभग 65 साल के अस्तित्व में कई कुशल पेशेवरों को समाज को समर्पित करने का रिकार्ड रखता है। पिलानी के अन्य उल्लेखनीय शैक्षणिक संस्थायें बी के बिड़ला इंस्टीट्यूट ऑफ इंजीनियरिंग एण्ड टेक्नोलॉजी, जी डी बिड़ला मेमोरियल पॉलिटेक्निक इंस्टीट्यूट और शादीलाल कटारिया टीचर ट्रेनिंग कॉलेज हैं। यह शहर अग्रणी औद्योगिक घराने बिरला परिवार, जिसे मानवता के कार्यों के लिये जाना जाता है, का घर होने के कारण भी प्रसिद्ध है।
कैसे पहुंचे पिलानी
पिलानी एक छोटा शहर होने के कारण इसका अपना कोई हवाईअड्डा या रेलवे स्टेशन नहीं है। निकटतम रेलवे स्टेशन चिरावा रेलवे स्टेशन है जो पिलानी से 22 किमी दूर है। पर्यटकों को यहाँ दिसम्बर – जनवरी के महीने में आने की सलाह दी जाती है क्योंकि इस समय मौसम प्रायः सुहावना रहता है।
