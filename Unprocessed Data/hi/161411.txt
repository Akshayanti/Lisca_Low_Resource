ओमूआमूआ एक अंतरतारकीय वस्तु है, यानि यह किसी तारे के गुरुत्वाकर्षक बंधन में नहीं बंधी हुई। यह हमारे सौर मंडल से होकर गुज़रने वाली पहली ज्ञात अंतरतारकीय वस्तु है। ओमूआमूआ 230 x 35 x 35 मीटर के आकार का एक कम-सक्रीय धूमकेतु है। इसका रंग बाहरी सौर मंडल की अधिकांश वस्तुओं की तरह गहरा लाल है। यह हमारे सूरज के सापेक्ष इतने तीव्र वेग से चल रहा है कि इसकी हमारे सौर मंडल में जन्म हुए होने की कोई सम्भावना नहीं है। ओमूआमूआ 19 अक्तूबर 2017 को हवाई मे स्थित एक वेधशाला द्वारा सर्वप्रथम देखा गया। इसकी गति इतनी तेज़ है कि सूरज इसे गुरुत्वाकर्षक प्रभाव से अपनी कक्षा में रोक सकने में सक्षम नहीं है और यह समय के साथ-साथ हमेशा के लिए हमारा सौर मंडल छोड़ देगा। यह अज्ञात है कि कौन-सा ग्रहीय मंडल इसका स्रोत है और यह कितने समय से तारों के बीच भ्रमण कर रहा है।
