 .32 बोर रिवॉल्वर भारतीय आयुध निर्माणी, कानपुर द्वारा निर्मित एक छोटा हथियार है जो अब भारत में आम शस्त्र लाइसेंस धारकों के लिये उपलब्ध है। 6 फॉयर वाला यह रिवॉल्वर पूरी तरह से भारतीय आयुध निर्माणी फैक्ट्रियों द्वारा भारत में बनाया जाने लगा है। यह कम दूरी तक मार करने वाला आग्नेय अस्त्र है जिसे स्वयं तोड़कर चैम्बर में बाकी बचे कारतूस के खोखों को बाहर निकालना पड़ता है। इसमें .32 बोर के स्मिथ एण्ड वेसन वाले 7.65 मिलीमीटर के कारतूस प्रयोग किये जाते हैं।
यह रिवॉल्वर विदेशी वेब्ले सर्विस रिवॉल्वर की तर्ज पर बनाया गया है। विदेशी वेब्ले स्कॉट कम्पनी का .38 बोर एस0 एण्ड डब्लू0 मॉडल रिवॉल्वर सिंगापुर की पुलिस द्वारा आज भी प्रयुक्त होता है। इसके बोर को .38 बोर से कुछ कम करके .32 बोर में बनाने के पीछे भारतीय आयुध निर्माणी कम्पनियों का उद्देश्य यही है कि इसे भारत में रहने वाले आम नागरिक आत्म रक्षा के लिये भारतीय शस्त्र अधिनियम के अन्तर्गत लाइसेंस प्राप्त कर खरीद सकें। अमूमन भारत में .38 बोर का रिवॉल्वर प्रोहिबिटेड बोर के अन्तर्गत आता है। कानूनी रूप से आम जनता को इसे अपने पास रखने की मनाही है। भारत में .32 बोर का रिवॉल्वर एन0पी0 बोर के अन्तर्गत शामिल किया गया है अत: आम नागरिक उसे शस्त्र लाइसेंस प्राप्त कर खरीद सकता है।
भारतीय .32 बोर का रिवाल्वर वास्तव मे इसी बोर वाले ब्रिटिश वेब्ले स्कॉट रिवॉल्वर की अनुकृति है एवं उसे लाइसेंस के आधार पर भारत में कुछ मामूली बदलाव के साथ बनाया जाता है जैसे वेबले स्काट के मुकाबले भारतीय आयुध निर्माणी, कालपी रोड, कानपुर एवं फील्ड गन निर्माणी, कानपुर द्वारा निर्मित इस रिवॉल्वर में सेफ्टी कैच फैक्ट्री द्वारा ही फिट किया गया है। जबकि किसी भी वेब्ले स्कॉट रिवॉल्वर में सेफ्टी कैच बिल्कुल नहीं होता। इसके अालावा फिनिशिंग मे भी कुछ अन्तर हैं।
इस रिवॉल्वर की कुछ विशेषताएँ निम्न हैं-
भारत में कानपुर की किसी भी आयुध निर्माणी फैक्ट्री से खरीदने पर इसका मूल्य सम्पूर्ण कर सहित 85,652 रुपये रखा गया है ताकि बाजार में मिलने वाले इसी किस्म के रिवॉल्वरों के मुकाबले इसकी प्रतिस्पर्द्धा में कोई कमी न रहे।
0.32" बोर के रिवॉल्वर 7.65 मिमी के कारतूस प्रयुक्त होते हैं जबकि माउज़र पिस्तौल में 7.63 मिमी के कारतूस इस्तेमाल किये जाते हैं जो इस रिवॉल्वर के कारतूसों से केवल 0.02 मिमी ही कम होते हैं। इस हिसाब से यदि देखें तो 0.32" बोर के रिवॉल्वर की मारक क्षमता माउज़र पिस्तौल से कुछ अधिक ही है, कम नहीं।
