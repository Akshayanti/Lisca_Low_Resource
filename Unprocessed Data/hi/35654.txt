थेटा स्कोर्पाए, जिसका बायर नामांकन भी यही है, वॄश्चिक तारामंडल का एक तारा है। यह पृथ्वी से दिखने वाले सभी तारों में से 39वाँ सब से रोशन तारा है। यह पृथ्वी से लगभग 270 प्रकाश वर्ष की दूरी पर है और पृथ्वी से इसका औसत सापेक्ष कांतिमान 1.86 है।
मध्य पूर्व की सुमेर सभ्यता थेटा स्कोर्पाए को "सरगस" के नाम से जानती थी। अंग्रेज़ी में "थेटा स्कोर्पाए" के पहले शब्द का उच्चारण "थ़ेटा" किया जाता है, जिसमें 'थ़' का उच्चारण 'थ' से ज़रा भिन्न है।
थेटा स्कोर्पाए F1 II श्रेणी का एक पीले रंग का दानव तारा है। इसका व्यास सूरज के व्यास का 20 गुना है और इसका द्रव्यमान सूरज के द्रव्यमान का 3.7 गुना है। इसकी निहित चमक सूरज से 960 गुना है।
