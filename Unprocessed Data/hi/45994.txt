बेंजामिन जॉन्सन अंग्रेजी के प्रसिद्ध नाटककार, कवि तथा समीक्षक थे। वे अपने काल के अत्यंत प्रतिष्ठित एवं प्रतिनिधि साहित्यकार थे।
वे प्रसिद्ध अध्यापक विलियम कैमडेन के प्रिय शिष्य रहे। 1597 के पूर्व उन्होंने अपने पिता के व्यवसाय में सहायता करने के अतिरिक्त कई वर्षो तक सैनिक सेवा के लिये फ्लैंडर्स में निवास किया। इसी वर्ष उन्होंने नाट्य लेखन का कार्य प्रारंभ किया। सन् 1568 ई. में इन्होंने द्वंद्वयुद्ध में एक सहयोगी का वध किया किंतु धर्मोपदेशक होने के कारण मृत्युदंड से बच गए। इसी समय उन्होंने रोमन कैथलिक मत ग्रहण किया जिसे आगे चलकर फिर छोड़ दिया। सन् 1606 ई. में 'ईस्टवर्ड' नामक व्यंगपूर्ण नाटक लिखने के कारण उन्हें कुछ दिनों के लिये कारावास भोगना पड़ा। 1616 ई. में महाराजा जेम्स प्रथम ने उनके लिये पेंशन निर्धारित की तथा सन् 1618 में उन्होंने स्काटलैंड की यात्रा की जहाँ उनकी भेंट ड्रमंड ऑव हाथांडैन से हुई जिन्होंने उनके साथ हुए वार्तालाप को लिपिबद्ध किया। सन् 1628 में बेन जॉन्सन क्रोनोलाजर ऑव लंदन के पद पर नियुक्त हुए। अपने गंभीर अध्ययन एवं सुदृढ़ व्यक्तित्व के कारण वे सम्मानित हुए तथा अपने युग के सभी प्रमुख साहित्यकारों से या तो उनकी मैत्री थी अथवा विरोध था।
बेन जॉन्सन की सर्वाधिक प्रतिष्ठा उनके सुखांत नाटकों के कारण है। इनमें यथार्थ के निरूपण और व्यंग को मिलाकर प्राचीन शास्त्रीय परिपाटी पर रचना की गई है तथा साथ ही इनमें हृदय की प्रबल चेष्टाओं की गंभीर अभिव्यक्ति हुई है। इनके प्रमुख नाटक 'एव्रीमैन इन हिज ह्युमर' का अभिनय सर्वप्रथम 1598 में हुआ और तदुपरांत निम्नलिखित सुखांत नाटक क्रम से अभिनीत हुए - 'एव्रीमैन आउट ऑव हिज ह्यूमर', 'सिन्थियाज रिवेल्स', 'दी पोएटैस्टर', 'वालपोल', एपीसिन ऑर दि साइलेंट वुमन', 'दि ऐलकेमिस्ट', 'बार्थालोम्यु फेयर', 'दि डेविल इज ऐन ऐस', 'स्टेपुल ऑव न्यूज', 'दि न्यू इन' 'दि मैग्नेटिक लेडी', टेल ऑव ए टव' । बेन जॉन्सन का अंतिम सुखांत नाटक 'सैड शेफर्ड' जो काव्यात्मक है, अपूर्ण रह गया।
रोमन इतिहास से संबंधित तथा प्राचीन परिपाटी पर लिखे हुए बेन जॉन्सन के दोनों दु:खांत नाटक - 'सेजनस', 'कैटिलाइन' - एतिहासिक तथ्यों का सफल निर्वाह करते हैं, किंतु प्रभाव की दृष्टि से वे शेक्सपियर के रोमन नाटकों की अपेक्षा कम सफल सिद्ध हुए।
बेन जॉन्सन ने 1605 और 1634 के बीच बहुसंख्यक 'मास्क' लिखे। इनमें अधिकांश राजदरबार के मनोरंजनार्थ लिखे गए थे और इनका अभिनय इनिगो जोन्स की सहायता ये हुआ था। इन मास्कों में 'मास्क ऑव क्वींस' सर्वाधिक प्रसिद्ध हुए।
बेन जॉन्सन ने लघु आकार की कई सौ कविताओं की भी रचना की जो अपनी परिष्कृत शैली और व्यंग के लिये प्रसिद्ध हैं। उनकी कविताओं के दो संग्रह 'एपिग्राम्स' तथा 'दि फॉरेस्ट' सन् 1616 में प्रकाशित हुए तथा 'अंडरवुड्स' नामक तीसरा संग्रह, जिसमें अपेक्षाकृत लंबी कविताएँ संकलित है, कवि की मृत्यु के उपरांत, सन् 1641 में, प्रकाशित हुआ।
गद्यलेखन और आलोचना के क्षेत्र में बेन जॉन्सन की कृतियाँ विशेष महत्व रखती है। उनकी शैली सुस्पष्ट और परिमार्जित है एवं उनके आलोचनात्मक विचारों पर उनके पांडित्य और मौलिक चिंतन की छाप है। उनकी प्रमुख गद्यरचना 'टिंबर ऑर्र डिस्कवरीज' अनेक छोटे बड़े निबंधों का संग्रह है जिनसे लेखक के समीक्षासिद्धांत का पता लगता है।
बेन जॉन्सन ने न केवल अपने जीवनकाल में सामयिक साहित्य को प्रभावित किया, अपितु उनकी मृत्यु के उपरांत बहुत दिनों तक उनका यश अक्षुण्ण रहा और उनका प्रभाव सक्रिय बना रहा। आज भी उनकी गणना अंग्रेजी के मूर्धन्य नाटककारों और आलोचकों में होती है।
