अंदाज़ अपना अपना 1994 की हिन्दी भाषा की फिल्म है। यह राजकुमार संतोषी द्वारा निर्देशित कॉमेडी फ़िल्म है। इसमें प्रमुख भूमिकाओं में आमिर खान, सलमान खान, रवीना टंडन, करिश्मा कपूर और परेश रावल मुख्य कलाकार हैं। महमूद, गोविन्दा और जूही चावला ने अतिथि उपस्थिति दर्ज की है। फिल्म 4 नवंबर 1994 को रिलीज हुई थी।
भोपाल के दो लड़के हैं- अमर और प्रेम । दोनों एक दूसरे को नहीं जानते; मगर दोनों में एक बात समान है। दोनों बेकार, निखट्टू और गैर-जिम्मेदार हैं। दोनों के बाप उन दोनों से परेशान हैं। इसी बीच अखबार में एक खबर छपती है कि लन्दन में रहने वाले एन.आर.आई. करोड़पति राम गोपाल बजाज की इकलौती बेटी रवीना बजाज अपने लिए योग्य दुल्हे की तलाश में भारत आई है और ऊटी में रुकी है। अमर और प्रेम दोनों रवीना से शादी करने की इच्छा से ऊटी जाते हैं। इसी बीच दोनों में दोस्ती और दुश्मनी की परिस्थितियों में कुछ चुटीले दृश्य बनते हैं। इसी दौरान अमर-प्रेम दोनों अपने अपने जीवन-साथियों को तो पाते ही हैं, राम गोपाल बजाज कि संपत्ति के पीछे पड़े कुछ अपराधियों के चक्कर में भी फंस जाते हैं। इन अपराधियों में सबसे प्रमुख है, तेजा उर्फ श्याम गोपाल बजाज और क्राईम मास्टर गोगो जो प्रसिद्द अपराधी मोगाम्बो का भतीजा है। अपने रोमांटिक जीवन की परेशानियों से पार पाते हुए ये दोनों किस प्रकार इन अपराधियों से टकराते हैं, इसी स्थिति पर इस फिल्म की कहानी आगे बढती है। 
इस फिल्म में तुषार भाटिया द्वारा गाने में संगीत दिया गया है। मजरुह सुल्तानपुरी के गीत हैं।
फ़िल्म अपने समय में फ्लॉप हुई थी। लेकिन अब इसे काफी पसंद किया जाता है और ऐतिहासिक छाप वाली फ़िल्म माना जाता है। 
