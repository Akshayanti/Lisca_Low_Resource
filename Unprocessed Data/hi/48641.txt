वुल्फ़-रायेट तारे वह बड़ी आयु के भीमकाय तारे होते हैं जो स्वयं से उत्पन्न तारकीय आंधी के कारण तेज़ी से द्रव्यमान खो रहे होते हैं। इनसे उभरने वाली आंधी की गति 2,000 किलोमीटर प्रति सैकिंड तक की होती है। हमारा सूरज हर वर्ष लगभग 10-14 सौर द्रव्यमान खोता है। इसकी तुलना में वुल्फ़-रायेट तारे हर वर्ष 10-5 सौर द्रव्यमान खोते हैं। ऐसे तारों का सतही तापमान बहुत अधिक होता है: 25,000 से 50,000 कैल्विन तक। अक्सर ऐसे तारों के इर्द-गिर्द इनके आंधी से नीहरिकाएँ बन जाते हैं।
सन् 1867 में फ़्रांस की राजधानी में स्थित पैरिस वेधशाला में काम कर रहे चार्लज़ वुल्फ़ और झ़ोर्झ़ राए नामक खगोलशास्त्रियों ने देखा के हंस तारामंडल में तीन तारों के वर्णक्रम में कुछ विचित्र प्रसारण लकीरें थीं जो स्वयं तारों से नहीं आ रही थीं। कई वर्षों तक यह एक रहस्य बना रहा कि यह लकीरें कहाँ से आ रही हैं। इन तारों को फ़्रांस में "वुल्फ़-राए तारे" और अंग्रेज़ी-भाषी देशों में "वुल्फ़-रायेट तारे" कहा जाने लगा। बाद में जाकर यह ज्ञात हुआ के यह तारे से उत्पन्न तारकीय आंधी में उपस्थित हाइड्रोजन, हीलियम, कार्बन, आक्सीजन और नाइट्रोजन गैसों से आ रही थीं। 1938 में, अंतर्राष्ट्रीय खगोलीय संघ ने वुल्फ़-रायेट तारों को उनके वर्णक्रम के अनुसार दो श्रेणियों में विभाजित किया: डब्ल्यू॰ऍन॰ तारे और डब्ल्यू॰सी॰ तारे ।
