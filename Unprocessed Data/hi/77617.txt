माइकल कॉर्बेट शैनन एक अमेरिकी अभिनेता तथा संगीतकार हैं। रिवोल्यूशनरी रोड तथा नोक्टर्नल एनिमल्स में उनकी भूमिकाओं के लिए उन्हें दो बार सर्वश्रेष्ठ सहायक अभिनेता के अकादमी पुरस्कार के लिए नामांकित किया जा चुका है। इसके अतिरिक्त 2014 की फिल्म 99 होम्स में उनकी भूमिका के लिए उन्हें स्क्रीन एक्टर्स गिल्ड पुरस्कार तथा गोल्डन ग्लोब पुरस्कार, और 2016 के नाटक लॉन्ग डे'ज जर्नी इनटू नाईट के लिए टोनी पुरस्कार के भी नामांकन प्राप्त हुए थे।
शैनन ने 1993 में फिल्म ग्राउंडहॉग डे से अभिनय की दुनिया में पदार्पण किया, तथा 2002 की फिल्म 8 मील से उन्हें व्यापक ख्याति प्राप्त हुई। उनकी प्रमुख फिल्मों में पर्ल हारबर, बैड बॉयज द्वितीय, बग, बिफोर द डेविल नोस यू आर डेड, द आइसमैन, मैन ऑफ़ स्टील तथा द शेप ऑफ़ वाटर शामिल हैं। शैनन निर्देशक जेफ़ निकोलस के साथ अक्सर काम करते हैं, और उन्होंने निकोलस की सभी फिल्मों, टेक शेल्टर, मड, मिडनाइट स्पेशल तथा लविंग ) में काम किया है। इसके अतिरिक्त उन्हें एचबीओ के पीरियड ड्रामा ब्रॉडवाक एम्पायर में नेल्सन वान एल्डन की भूमिका निभाने के लिए भी जाना जाता है, जिसके लिए उन्हें तीन बार स्क्रीन एक्टर्स गिल्ड पुरस्कार के लिए नामांकित किया गया था।
