2013 इंडियन प्रीमियर लीग का संस्करण इंडियन प्रीमियर लीग का 6वाँ संस्करण था जिसे आईपीएल 6 भी कहा जाता है। इस संस्करण के मैच भारत में ही आयोजित किये गए थे। इसका संस्थापन भारतीय क्रिकेट नियंत्रण बोर्ड था।
2013 इंडियन प्रीमियर लीग की शुरुआत 03 अप्रैल 2013 से हुई थी और इसका फाइनल मैच 26 मई 2013 को खेला गया था। इस संस्करण का रंगारंग कार्यक्रम कोलकाता के साल्ट लेक स्टेडियम में 2 अप्रैल 2013 को रखा गया था। इसका फाइनल मैच मुम्बई इंडियन्स ने जीता था जो कि मुम्बई इंडियन्स के लिए पहली बार आईपीएल का खिताब रहा था।
इस इंडियन प्रीमियर लीग में कुल 9 फ्रेंचाइज ने हिस्सा लिया था और कुल 76 मैच राउंड रॉबिन और प्लेऑफ के नियमो के हिसाब से खेले गए थे जिसमें पहला मुकाबला दिल्ली डेयरडेविल्स और कोलकाता नाईट राइडर्स के बीच खेला गया था उसमें कोलकाता ने दिल्ली को 6 विकेटों से हराया था।
इस संस्करण का फाइनल मैच कोलकाता के ईडन गार्डन्स क्रिकेट स्टेडियम पर 26 मई 2013 को खेला गया था जिसमें मुम्बई इंडियन्स ने चेन्नई सुपर किंग्स को 149 रनों का लक्ष्य दिया था जवाब में सुपर किंग्स 125 रन ही बना पायी थी और मुम्बई इंडियन्स पहली बार इंडियन प्रीमियर लीग का खिताब जीतने में कामयाब हुई थी ,मुम्बई ने चेन्नई को 24 रनों से हराया था।
