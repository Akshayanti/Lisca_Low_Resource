सैफ़ई, उत्तर प्रदेश के इटावा जिले में स्थित एक कस्बा है। यह इटावा जिले की एक तहसील और विकास खंड भी है। यह मुलायम सिंह यादव, समाजवादी पार्टी के संस्थापक अध्यक्ष, निवर्तमान रक्षा मंत्री और निवर्तमान मुख्यमंत्री, उत्तर प्रदेश का जन्मस्थान भी है।
सैफ़ई, मैनपुरी और इटावा के बीच स्थित है। इसके और मैनपुरी के बीच की दूरी 33 किलोमीटर है और इटावा से इसकी दूरी 20 किलोमीटर है।
सैफ़ई, उत्तर प्रदेश के इटावा जिले की एक तहसील और विकास खंड भी है। सैफ़ई विकास खंड में लगभग 60 गाँव आते है। सैफई विकास खंड जसवंतनगर विधानसभा क्षेत्र और मैनपुरी लोक सभा निर्वाचन क्षेत्र के अंतर्गत आता है लेकिन यह इटावा जिले का एक हिस्सा है।
2015 में अपनी तरह के पहले खेल विश्वविद्यालय की स्थापना का कार्य भी सैफई शुरू हुआ है।
सैफई गाँव एक चार लेन के राज्य राजमार्ग द्वारा मैनपुरी और इटावा से जुड़ा हुआ है। सैफई के पास से गुजरने वाला आगरा-लखनऊ एक्सप्रेसवे इसे दिल्ली, आगरा, फिरोजाबाद, कन्नौज और लखनऊ से कम समय मे जोड़ता है। सैफई में उतर प्रदेश परिवहन निगम का बस स्टेंड भी है जिसमें सभी प्रमुख शहरों को बस सेवा उपलब्ध है।
सैफई में एक हवाई पट्टी स्थित है। यहा से केवल चार्टर्ड उड़ानों का संचालन होता है।
2015 में भारतीय वायु सेना के मिराज 2000 विमान ने एक युद्ध की तरह आपात स्थिति के मामले में इस हवाई अड्डे के संभावित विकास के लिए आधार का परीक्षण किया था।
मैनपुरी और इटावा के मध्य रेलवे लाइन है जो सैफई से गुजरती है।
2011 की जनगणना के अनुसार, सैफई कुल 1481 परिवारों के साथ इटावा जिले, उत्तर प्रदेश में स्थित एक बड़ा गांव है। जनगणना के अनुसार यहा की कुल आबादी 7141 है जिसमे से 3917 पुरुष तथा 3224 महिलाएं हैं।
सैफई में उत्तर प्रदेश की तुलना में उच्च साक्षरता दर है। 2011 में, सैफई गांव की साक्षरता दर उत्तर प्रदेश के 67.68% की तुलना में 82.44% थी। महिला साक्षरता दर 74.00% थी, जबकि सैफई में पुरुष साक्षरता 89.27% है।
सैफई मे हरियाणा के पहलवान चंदगी राम के नाम पर बना मास्टर चंदगी राम स्पोर्ट्स स्टेडियम नामक एक अंतरराष्ट्रीय स्तर का हांकी स्टेडियम है जो कई राष्ट्रीय स्तर के हाकी टूर्नामेन्टो का मेजबान रह चुका है। इस परिसर में एक बैडमिंटन हाल और तरणताल भी है।
इसके अतिरिक्त अन्तर्राष्ट्रीय क्रीड़ा संकुल नाम से एक अन्तर्राष्ट्रीय क्रिकेट स्टेडियम भी सैफई में है। इस संकुल के परिसर में क्रिकेट के साथ आल-वेदर स्वीमिंगपूल, एथलेटिक्स स्टेडियम एवं इनडोर स्टेडियम भी मौजूद हैं।
सैफई महोत्सव एक वार्षिक विवादास्पद महोत्सव था जिसका आयोजन 1997 से 2015 तक हर साल होता था। यह हिन्दी फिल्मो के सितारो के प्रतिभाग की वजह से अखबारो की सुर्ख़ियो मे रहता था।
धौलपुर जिला, राजस्थान
