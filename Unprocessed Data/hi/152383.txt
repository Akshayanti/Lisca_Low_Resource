कैप्टन मार्वल जूनियर डीसी कॉमिक्स द्वारा प्रकाशित एक काल्पनिक सुपरहीरो है, जो पहले फॉसेट कॉमिक्स द्वारा प्रकाशित किया जाता था। मार्वल फैमिली टीम के एक सदस्य के रूप में इस चरित्र का निर्माण एड हेरॉन और मैक राबॉय द्वारा किया गया था, और यह पहली बार दिसम्बर 1941 में व्हिज़ कॉमिक्स #25 में दिखाई दिया। कैप्टन मार्वल जूनियर फ्रेडी फ्रीमैन का आल्टर-ईगो है - एक अपंग बालक, जिसे कैप्टन मार्वल ने खलनायक कैप्टन नाजी से आज़ाद करवाया था। जूनियर को अपनी सारी शक्तियां कैप्टन मार्वल से मिलती हैं। "कैप्टन मार्वल" नाम कहते ही फ्रेडी कैप्टन मार्वल जूनियर में परिवर्तित हो जाता है।
2006 से 2008 तक प्रकाशित ट्रायल्स ऑफ़ शज़ैम! नामक मैक्सी-सीरीज़ में फ्रेडी फ्रीमैन को खुद को कैप्टन मार्वल के योग्य साबित करने के लिए छः परीक्षणों से गुजरते हुए दर्शाया गया था। इन परीक्षणों को सफलतापूर्वक पूरा करने पर, फ्रेडी ने सुपरहीरो नाम शज़ैम ग्रहण किया, जबकि बिली बैटसन रॉक ऑफ एटर्निटी पर जादूगर शज़ैम बन गया। 2011/12 में डीसी के न्यू 52 रीबूट के बाद फ्रेडी फ्रीमैन के चरित्र में भी कई बदलाव हुए। फ्रेडी वर्तमान डीसी प्रकाशनों में बिली बैटसन के पालक भाई बहनों में से एक के रूप में दिखाई देता है, और बिली से शज़ैम की शक्तियां साझा कर उसकी तरह ही एक वयस्क सुपर हीरो बन सकता है।
डीसी एक्सटेंडेड यूनिवर्स की आगामी फिल्म शज़ैम! में फ्रेडी फ्रीमैन पहली बार किसी फ़िल्म में दिखाई देगा, जहाँ उसकी भूमिका बाल अभिनेता जैक डायलन ग्रैज़र ने निभाई है।
