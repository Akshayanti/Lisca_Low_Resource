वर्नर हेइदेन्स्ताम स्वीडिश कवि एवं उपन्यासकार थे। 1916 ई0 में साहित्य में नोबेल पुरस्कार विजेता।

वर्नर हेइदेन्स्ताम का पूरा नाम कार्ल गुस्ताफ वर्नर वान हेइदेन्स्ताम था। उनका जन्म 6 जुलाई, 1859 ई0को नार्क में हुआ था। बचपन में वे बड़े लज्जालु स्वभाव के और दुर्बल थे, किंतु पढ़ने-लिखने में उनका मन बहुत लगता था। विशेषकर कविताएँ और वीरगाथाएँ वे बड़े चाव से पढ़ते थे। बचपन में ही उन्हें फेफड़े की बीमारी हो गयी थी, जिसके कारण जलवायु परिवर्तन के लिए उन्हें दक्षिणी यूरोप भेजा गया। 8 वर्ष तक वे स्वीडन से दूर ही रहे और इटली स्विट्जरलैंड, ग्रीस, तुर्की और मिस्र का भ्रमण करते रहे। उनके पूर्वजों में से कुछ लोग पूर्वी देशों में नौकरियाँ भी कर चुके थे। उन देशों के सुंदर दृश्य देखकर वे मुग्ध हुए और इसका उन पर काफी प्रभाव पड़ा।
आरंभ में उनके मन में चित्रकार बनने की अभिलाषा भी हुई थी और उन्होंने कुछ समय तक चित्रकला की शिक्षा भी ली थी। उनकी कविताओं में चित्रकला की जानकारी आभासित होती है।
युवावस्था के आरंभ में ही एक मध्यम श्रेणी की स्विस लड़की से उन्हें प्रेम हो गया था और उसी के साथ उन्होंने शादी भी की।
वर्नर हेइदेन्स्ताम कथाकार होने के साथ-साथ कवि भी थे। उनका पहला उपन्यास एण्डीमियन नाम से प्रकाशित हुआ, जिसका प्रसंग पुराना होने पर भी शैली नवीन थी हेइदेन्स्ताम कहानी में तथ्यवाद के पूर्ण विरोधी थे और इस विचार के अनुकूल ही अपनी रचनाओं में उन्होंने आदर्शवाद और आभ्यंतरिक सत्य की खोज पर ज़ोर दिया है।
