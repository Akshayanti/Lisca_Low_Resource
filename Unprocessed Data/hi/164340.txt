अठारहवाँ लुई फ्रांस का शासक था जिसने राजा के रूप में 1814 से 1824 तक शासन किया ।
सोलहवें लुई का पुत्र जेल में मरा था। 1793 से 1814 तक फ्रांस में पहले क्रांतिकारी सरकार और फिर नेपोलियन बोनापार्ट का राज्य रहा। नेपोलियन के पतन के उपरांत सोलहवें लुई का भाई 'काउंट ऑव प्रोवेंस' अठारहवें लुई के नाम से फ्रांस के सिंहासन पर बैठा।
अठारहवें लुई का जन्म 17 नवम्बर 1755 को हुआ था। क्रांति और नेपोलियन के समय वह देश देश भटकता रहा था और उसे 'प्रवासी राजकुमार' कहते थे। लौटकर उसने यूरोप के मित्र देशों की सहायता से 3 मई 1814 को अपने वंश के सफेद झंडे के साथ पेरिस में प्रवेश किया। 4 जून को वह राजा घोषित किया गया। समय की परिस्थिति के अनुसार उसने देशवासियों को एक संविधान दिया। जब नेपोलियन एल्बा से भागकर फ्रांस लौटा तो अठारहवाँ लुई पेरिस छोड़कर भाग गया। वाटरलू के युद्ध के बाद वह फिर पेरिस लौटा और राज्य करने लगा। दस वर्ष राज्य करने के बाद 16 सितंबर 1824 को लुई की मृत्यु पेरिस में हो गई।
