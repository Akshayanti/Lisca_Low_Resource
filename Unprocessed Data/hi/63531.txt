स्कोशिया चाप एक द्वीप चाप है जो स्कोशिया सागर की उत्तरी, पूर्वी और दक्षिणी सीमा परिभाषित करता है। 
इसके उत्तरी द्वीप दक्षिण अमेरिका के तिएर्रा देल फ़ुएगो द्वीप के छोर से ज़रा सी समुद्री दूरी पर शुरू होते हैं और पूर्व को जाते हैं - इस उत्तरी धार में इस्ला दे लोस एस्तादोस ; बर्डवुड, डेविस और ओरोरा नामक अन्तर्जलीय उच्चभूमियाँ; शैग और क्लर्क चट्टानें; और दक्षिण जॉर्जिया द्वीप हैं। पूर्वी धार में दक्षिण सैंडविच द्वीप समूह है, जिसके पीछे दक्षिण सैंडविच समुद्री खाई है। दक्षिणी धार पर हर्डमन, डिस्कवरी, ब्रूस, पिरी और जेन अन्तर्जलीय उच्चभूमियाँ; दक्षिण ऑर्कनी द्वीपसमूह और एलिफ़ेन्ट द्वीप स्थित है। इसके नीचे ब्रैन्सफ़ील्ड जलसंधि इस द्वीप चाप को अंटार्कटिक प्रायद्वीप से अलग करती है।
