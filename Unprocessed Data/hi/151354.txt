तनिष्क बागची एक भारतीय संगीतकार हैं, जो बॉलीवुड फिल्मों के लिए संगीत बनाते हैं। उन्होंने बॉलीवुड में 2015 में तनु वेड्स मनु रिटर्न्स के गीत "बन्नो" से अपने फ़िल्मी करियर की शुरुआत की। फिल्मों के लिए संगीत रचना करने से पहले, उन्होंने टीवी धारावाहिकों के लिए भी संगीत निर्माण किया है।
तनिष्क बागची का जन्म पश्चिम बंगाल राज्य के कोलकाता नगर में हुआ था। उनके पिता का नाम नंदकुमार बागची तथा माता का नाम शर्मिष्ठा दास है। तनिष्क ने अपनी प्रारंभिक शिक्षा कोलकाता के फ्रैंक अन्थोनी पब्लिक स्कूल तथा स्कॉटिश चर्च कॉलेज से प्राप्त की।
तनिष्क ने संगीत अपने माता-पिता से सीखा और आठ साल की उम्र में अपना पहला स्टेज शो किया। उनका वास्तविक संगीत कैरियर उनके कॉलेज के दिनों से शुरू हुआ और उन्होंने कलकत्ता में ज्यादातर कॉलेजों में प्रदर्शन किया। कई फ़ेस्ट और फ्रेशर आयोजनों में पुरस्कार जीतने के बाद वह अपने कॉलेज के बाहर भी शो करने लगे। इसके बाद वह अपने पिताजी के साथ अपने म्यूजिक-अरेंजमेंट करने लग गए। कुछ साल बाद वह बॉलीवुड में अपनी क़िस्मत आजमाने मुंबई आ गए।
वर्ष 2015 में आयी फिल्म तनु वेड्स मनु रिटर्न्स के लिए तनिष्क ने अपना पहला गीत कंपोज़ किया। वायु श्रीवास्तव के साथ कंपोज़ किया गया ये गीत, "बन्नो तेरा स्वैगर", काफी प्रचलित हुआ। इसके बाद उन्होंने कपूर एण्ड सन्स फिल्म में "बोलना" गीत बनाया। इस गीत के लिए उन्हें "अपकमिंग कंपोजर ऑफ़ द ईयर" के मिर्ची म्यूजिक अवार्ड से भी नवाज़ा गया। इसके बाद सरबजीत तथा हाउसफुल 3 इत्यादि फिल्मो के लिए कुछ गीत बनाने के बाद, उन्होंने 2017 की फिल्म ओके जानू के लिए ए॰ आर॰ रहमान के पुराने गीत हम्मा हम्मा को दोबारा बनाया। इस गीत को भी श्रोताओं ने काफी पसंद किया। इसके बाद तो उन्होंने कई पुराने गीतों के रीमेक बनाए, जिनमें फिल्म बद्रीनाथ की दुल्हनिया का गीत "तम्मा तम्मा अगेन", फिल्म नूर का "गुलाबी रेट्रो मिक्स", फिल्म मशीन के "चीज़ बड़ी" और "चतुर नार", फिल्म पोस्टर बॉयज का "कुड़ियां शहर दियां" तथा बादशाहो फिल्म के दो गीत "मेरे रश्के कमर" और "सोचा है" शामिल हैं। वर्ष 2017 में आयी फिल्म शुभ मंगल सावधान उनकी पहली एकल एल्बम है।
