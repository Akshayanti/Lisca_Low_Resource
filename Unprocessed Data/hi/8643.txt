करन अर्जुन 1995 में बनी हिन्दी भाषा की नाटकीय एक्शन फ़िल्म है। इसमें सलमान खान, शाहरुख खान, राखी गुलज़ार, ममता कुलकर्णी, काजोल, अमरीश पुरी, आशिफ शेख और रंजीत मुख्य अभिनेता हैं। दिलवाले दुल्हनिया ले जायेंगे के बाद यह 1995 की सबसे ज्यादा कमाई करने वाली भारतीय फिल्म थी।
गरीब दुर्गा अपने दो बेटे, करन और अर्जुन के साथ गाँव में रहती है। दोनों के पिता गाँव के ठाकुर के बेटे के पुत्र हैं। उनके पिता के रिश्तेदार दुर्जन सिंह ने उनके पिता को मार दिया। जब उनके दादा गुजर जाते हैं, तो दुर्जन सिंह पैतृक संपत्ति में उन्हें हिस्सा लेने से रोकने के लिये अपने सालों नहार और शमशेर से करन और अर्जुन को भी मरवा देता है। दुर्गा को सदमा लगता है और वो काली माँ से अपने बेटों को वापिस लाने के लिये कहती है। 
करन और अर्जुन तभी दोबारा पुनर्जन्म लेते हैं। अर्जुन का विजय के रूप में पुनर्जन्म होता है। वह अमीर लड़की सोनिया से प्यार करने लगता है। उसके पिता सक्सेना दुर्जन सिंह के साथ गैर-कानूनी कार्य में लिप्त हैं और साथ ही उसकी शादी उसके बेटे सूरज से तय है। जबकि करन का पुनर्जन्म अजय के रूप में होता है जो सक्सेना के लिये काम करना शुरू कर देता है। करन और अर्जुन को अभी भी पिछले जन्मों में उनकी मौत के बारे में दुःस्वप्न आते है। सोनिया और सूरज की सगाई की पार्टी में विजय आता है और सूरज पर हमला करता है। अजय को विजय को मारने के लिए भेजा जाता है और दोनों में लड़ाई शुरू हो जाती है।
सक्सेना विजय को गोली मारने की कोशिश करता है, लेकिन अजय ने अर्जुन भाग चिल्लाते हुए उसे रोक दिया। यह ऐसा कुछ है जिसे अजय ने अपने पिछले जन्म में विजय से कहा था। अजय को जेल भेजा जाता है जबकि विजय बच निकलता है। सूरज से शादी करने के लिए सोनिया को जबरन दुर्जन के घर ले जाया जाता है। विजय अपने दोस्त के साथ उसे बचाने जाता है। वहाँ सब उसे अर्जुन कहकर बुलाते हैं। वह दुर्गा से मिलता है और उसे अपनी पहली जिंदगी का सब याद आ जाता है। वो अजय को बचाता है और उसे सब बताता है लेकिन वो उस कहानी को मानने से इंकार कर देता है। लेकिन जब दुर्जन के साले फिर दुर्गा पर हमला करते हैं उसे भी सब याद आ जाता है। आखिर में अजय और विजय सब गुंडों को मार देते हैं और अपनी माँ के सामने दुर्जन सिंह का कत्ल कर देते हैं। करन अपनी प्रेमिका बिंदिया और अर्जुन सोनिया से विवाह कर लेते हैं। 
फिल्म का संगीत राजेश रोशन ने दिया था और सभी गानों के बोल इन्दीवर ने लिखे थे।
करन अर्जुन सुपरहिट रही थी। 
