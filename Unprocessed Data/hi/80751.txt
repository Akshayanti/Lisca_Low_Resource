किम्बरली दक्षिण अफ़्रीका के उत्तरी केप प्रान्त की राजधानी है। यह वाल नदी और आरेंज नदी के संगमस्थल से 110 किमी पूर्व में स्थित है। किम्बरली ऐतिहासिक रूप से हीरे के खनन के लिये प्रसिद्ध है। सन् 1866 यहाँ हीरे मिलने के बाद इस नगर का विकास तेज़ी से हुआ। 1881 में यहाँ दक्षिण अफ़्रीका का पहला शेयर बाज़ार खोला गया और 1882 में यह विश्व के दक्षिणी गोलार्ध का सड़को पर विद्युत प्रकाश लगाने वाला पहला शहर बन गया।
1866 में किम्बरली के समीप नदी के किनारे एक हीरा पाया गया, और फिर कुछ समय बाद यहाँ के एक कोल्सबर्ग कोप्ये नामक टीले पर कई हीरे मिले। यह ख़बर तेज़ी से फैली और हज़ारों लोग अपना भाग्य आज़माने कुदालों और फावड़ों के साथ टीले पर टूट पड़े। हीरे निकलते रहे और देखते-ही-देखते पहले तो टीला ध्वस्त हो गया और फिर वहाँ एक गड्ढा बनने लगा। यह गड्ढा औपचारिक रूप से 'किम्बरली खान' और अनौपचारिक रूप से 'बड़ा गड्ढा' कहलाने लगा। 1871 से 1914 तक यहाँ से 2,722 किलोग्राम हीरे निकाले जा चुके थे। गड्ढा लगभग 240 मीटर गहरा बन चुका था लेकिन उसमें मलबा भरने से 215 मीटर हो गया। समय के साथ इसमें 40 मीटर पानी भर जाने से अब पानी के ऊपर यह 175 मीटर दिखता है। यह बिना मशीनों के खोदा गया विश्व का पहला या दूसरा सबसे गहरा गड्ढा है।
बड़ा गड्ढा 
बड़े गड्ढे के ऊपर से दिखता किम्बरली का मुख्य शहर
बड़े गड्ढे का ऊपर बने एक मंच से दर्शन करते सैलानी
किम्बरली खान से सन् 1964 में निकला 'ओपनहाईमर हीरा'
सन् 1875 का चित्र, जब बड़ा गड्ढा बनना शुरु ही हुआ था
