देवेंद्र मेवाड़ी
विज्ञान लेखन का क्षेत्र बहुत विशाल है। आप अनेक माध्यमों के लिए विविध प्रकार का लेखन कर सकते हैं और विज्ञान लेखक बन सकते हैं।
कोई भी व्यक्ति विज्ञान लेखक इसलिए बनना चाहेगा कि वह लोगों को विज्ञान के विविध क्षेत्रों की जानकारी दे सके। अगर आप मुझसे पूछें कि मैं विज्ञान लेखन क्यों करता हूं तो मेरा उत्तर है कि मुझे अपनी दुनिया, अपनी प्रकृति और इस विशाल ब्रह्मांड के बारे में जो कुछ पता लगे उसे मैं आपको और दूसरों को भी बता सकूं। बता सकूं कि हर रोज सूरज क्यों निकलता है, क्यों डूबता है, क्यों शीतल चांद निकलता है, तारे क्यों टिमटिमाते हैं, आकाश में कहीं कोई तारा क्यों टूटता है, आकाश इतना अनंत क्यों है? पौधे क्यों उगते हैं, क्या उनमें भी प्राण हैं, फूल क्यों खिलते हैं, मनुष्य कहां आया, चिड़ियां क्यों उड़ती हैं, पशु-पक्षी कहां से आए, कीड़े-मकोड़े कहां से आए, जुगुनू क्यों चमकते हैं, मछलियां पानी में कैसे सांस लेती हैं, नदियां क्यों बहती हैं, सागर कैसे बनते हैं, बादल क्यों बनते हैं, वर्षा क्यों होती है, क्यों बर्फ गिरती है।और भी न जाने कितना कुछ।
किसके लिए लिखें? यह जानना बहुत जरूरी है कि हम किसके लिए लिखें। हमारे पाठक, हमारे श्रोता और दर्शक कौन हैं? मैं समझता हूं, हम लोगों के आसपास, समाज में कम-से कम तीन तरह के पाठक, श्रोता, दर्शक तो हैं ही- वैज्ञानिक, छात्र व शिक्षक और जन सामान्य। इनमें से हमारा लक्ष्य वर्ग कौन है? मतलब हम इनमें से किस पाठक, श्रोता या दर्शक वर्ग के लिए लिखना चाहते हैं? लेखन के लक्ष्य वेध के लिए लक्ष्य को जानना निहायत ही जरूरी है।
पहले लक्ष्य वर्ग में वैज्ञानिक हैं, जो वैज्ञानिक भाषा में लिखते हैं और अन्य वैज्ञानिक उस भाषा को समझते हैं।
दूसरा लक्ष्य वर्ग है- शिक्षक व छात्र। इनके लिए वैज्ञानिक पाठ्य पुस्तकें तथा वैज्ञानिक लेख लिखे जाते हैं जिनमें अर्द्ध तकनीकी भाषा का प्रयोग किया जाता है। इस प्रकार का वैज्ञानिक लेखन शिक्षकों के ‘लेक्चर नोट्स’ या ‘क्लासरूम नोट्स’ की लीक पर चलता है। छात्र उसी अर्द्ध तकनीकी भाषा को पढ़ते-पढ़ते स्नातक स्तर पर वैज्ञानिकों की तकनीकी भाषा समझने में समर्थ होने लगते हैं। 
तीसरे वर्ग में करोड़ों लोग हैं। इनमें घर और घर से बाहर काम करते लोग हैं, गृहणियां हैं, खेत-खलिहानों में काम करने वाले किसान हैं, कार्यालयों में काम करने वाले कर्मचारी, कल-कारखानों में काम करने वाले मजदूर हैं। और हां, इनमें प्रयोगशाला से घर लौटे वैज्ञानिक तथा कक्षाओं से लौटे छात्र भी हैं। इन करोड़ों लोगों को अपने खाली वक्त में पढ़ने, सुनने और देखने के लिए जानकारी चाहिए। वे तरह-तरह की जानकारी चाहते हैं। हम इस विशाल वर्ग को विज्ञान की जानकारी देकर इनमें वैज्ञानिक चेतना जगा सकते हैं। यह हमारी सामाजिक जिम्मेदारी है। 
हम समाज में वैज्ञानिक दृष्टिकोण का विकास करने में मदद कर सकते हैं। समाज में कैसा सोच पनप रहा है, किस प्रकार की परंपराएं जन्म ले रही हैं- यह मुख्य रूप से इसी वर्ग पर निर्भर करता है। यही कारण है कि वैज्ञानिक जानकारी के अभाव में इसी वर्ग में भूत-प्रेत और चुड़ैलों की आवाजाही चलती रहती है, मूर्तियों के दूध पीने की खबर जंगल की आग की तरह फैल जाती है, रातों को पत्थर बरसते हैं और गरीब असहाय औरतें डायन मान कर मार दी जाती हैं। केवल लड़कियों को जन्म देने पर औरत की जिंदगी नरक बना दी जाती है। हर होनी-अनहोनी को दैवी इच्छा मान लिया जाता है।
खूब पढ़िए आप जितना ही ‘बहु श्रुत, बहु पठित होंगे उतना ही अच्छा लिखेंगे इसलिए विज्ञान के विविध क्षेत्रों की अधिक से अधिक पुस्तकें और लेख तथा समाचार पढ़ते रहिए। आप विज्ञान के बारे में जितना अधिक सुनेंगे, जितना अधिक पढ़ेंगे- उतनी ही अच्छी तरह विज्ञान की बातें अपने पाठकों और श्रोताओं को समझा सकेंगे। मेरे विचार से विज्ञान का विद्यार्थी होने या न होने से ज्यादा जरूरी यह है कि आप में विज्ञान के प्रति रूचि हो, विज्ञान की बातें बताने में रूचि हो और विज्ञान को समझने का धैर्य हो। आप विज्ञान की कई बातें आसानी से समझ लेंगे और समझा सकेंगे। अगर आप विज्ञान के विद्यार्थी नहीं रहे हैं तो अब बन जाइए। स्वयं के बलबूते पर विज्ञान पढ़िए। इस तरह स्वाध्याय से विज्ञान समझिए और समझाइए। 
किस माध्यम के लिए क्या लिखें विज्ञान लेखन पहले केवल लेख, पुस्तकें और वार्ता तक ही सीमित था। समाचार-पत्रों तथा पत्रिकाओं के लिए लेख लिखे जाते थे। रेडियो पर वार्ता दी जाती थी। लेकिन आज विज्ञान लेखक के लिखने के लिए अपार संभावनाएं हैं। वह कई माध्यमों या मीडिया के लिए लिख सकता है। विविध प्रकार का लेखन कर सकता है। इनमें से कुछ माध्यम अर्थात् मीडिया तथा लेखन के प्रकार हैं: •   प्रिंट मीडिया -समाचार पत्र, लेख, फीचर, व्यंग्य, नियमित कालम, विज्ञान कथाएं, साक्षात्कार-पत्रिकाएंलेख, कविताएं, नाटक, व्यंग्य, परिचर्चा, नियमित कालम, विज्ञान कथाएं-पुस्तिकाएं, पत्रक-पोस्टर-पुस्तकें -समीक्षाएं-अनुवाद-कामिक्स तथा चित्रकथाएं •	इलैक्ट्रानिक मीडियारेडियो- वार्ता -परिचर्चा -साक्षात्कार-फीचर-विज्ञान पत्रिका-विज्ञान समाचार-रेडियो नाटक, झलकी, रूपक-फोन-इन कार्यक्रम -ब्रिज-इन कार्यक्रम -स्पांसर्ड कार्यक्रम•	दूरदर्शन -विज्ञान कार्यक्रम प्रस्तुतीकरण -विज्ञान समाचार-साक्षात्कार-विज्ञान विषयक धारावाहिक -विज्ञान वृत्त चित्र -विज्ञान पत्रिका कार्यक्रम -नाटक, झलकियां •	फिल्म-वृत्त चित्र -फीचर फिल्म•	आडियो/वीडियो कैसेट/सी डी -विज्ञान धरावाहिक -विज्ञान के रोचक कार्यक्रम -वैज्ञानिक गतिविधियां -वैज्ञानिकों की जीवनी•	विज्ञान प्रदर्शनी-संकल्पना तथा आलेख-कमेंट्री-पत्रक, पुस्तिकाएं, पोस्टर•	कठपुतली प्रदर्शनी -नाट्य आलेख•	जादू प्रदर्शनी-अंध विश्वासों, चमत्कारों को दूर करने के लिए कार्यक्रम संकल्पना व आलेख •	मौखिक माध्यम-आलेख•	इत्यादि
कैसे लिखें हर माध्यम के लिए विविध प्रकार के लेखन का स्वरूप और शैली अलग-अलग होती है। हर माध्यम की जरूरत अलग-अलग होती है। विविध माध्यमों के लिए विज्ञान लेखन और उसकी विशेषताएं इस प्रकार हैं: 
विज्ञान समाचारः विज्ञान की हर घटना, दुर्घटना, खोज, आविष्कार तथा संभावना समाचार है। इनका संबंध विज्ञान के किसी भी विषय, प्रयोगशालाओं, वैज्ञानिकों आदि से हो सकता है। विज्ञान समाचार को सरल तथा सहज भाषा में लिखा जाना चाहिए ताकि विज्ञान की सामान्य जानकारी रखने वाला या विज्ञान से अनभिज्ञ आम पाठक तथा श्रोता उसे आसानी से समझ सके। विज्ञान समाचार तथ्यों पर आधारित होते हैं इसलिए इनमें इधर-उधर की बातें नहीं की जा सकती। समाचार का शीर्षक सटीक और पैना होना चाहिए। शीर्षक कभी भी भ्रामक नहीं होना चाहिए। उसे अर्थपूर्ण और संभव हो तो मुहावरेदार होना चाहिए। अगर आप विज्ञान समाचार का सार मान कर संक्षिप्त शीर्षक लिखेंगे तो वह सटीक ही होगा। महत्वपूर्ण समाचारों का संक्षिप्त ‘इंट्रो’ भी लिखिए ताकि उसे पढ़ कर पाठक को समाचार के बारे में मुख्य जानकारी मिल जाय। विज्ञान समाचारों के शेष भाग या बाडी में अन्य जानकारी दे सकते हैं। 
फीचर तथा लेखः फीचर समाचार का विस्तार है। समाचार पढ़ने के बाद पाठक के मन में जो जिज्ञासा पैदा होती है उसे फीचर पूरा कर सकता है। फीचर उसी विषय पर सटीक जानकारी देने वाली विस्तृत टिप्पणी है। उसमें इधर-उधर के संदर्भ या विवरण देने के बजाय समाचार में चर्चित वैज्ञानिक विषय की और अधिक जानकारी सरल, सहज भाषा और रोचकता के साथ दे सकते हैं। अतिशयोक्तियां डाल कर उसे उथला या हल्का बनाने की भूल भी मत कीजिए। ‘चांद पर मानव के कदम’ ही काफी है उसे ‘तीनों लोकों को नापेगा मानव’ लिख कर ज्यादा मत नाप दीजिए। ‘अब सारे काम संभाल लेंगे रोबोट’ में भी थोड़ा धैर्य रखिए, उन्हें आने तो दीजिए। विश्वास कीजिए, वे सारे काम नहीं संभालेंगे। रोबोटिक्स के वैज्ञानिक उन्हें जो काम सिखा रहे हैं फिलहाल वही करने दीजिए। फीचर में आंकड़े नहीं भरने हैं अन्यथा वे जानकारी के सहज प्रवाह को रोकेंगे और सरस स्वाद में कंकड़ों की तरह किरकिराएंगे। फीचर को शुरू के आखीर तक रोचक बनाए रखिए। 
लेखः आपने संक्षेप में सारतत्व देकर समाचार लिखा। पाठक की जिज्ञासा को पूरा करने के लिए रोचकता के साथ मुहावरेदार, मजेदार भाषा में उसके लिए फीचर लिखा। लेकिन, विषय पर और भी बहुत बातें हो सकती हैं। विषय का आमूलचूल वर्णन कर सकते हैं। अब आप विषय के आकाश में उड़ सकते हैं। उस पर ऊंचाई से विहंगम दृष्टि डाल सकते हैं। लेख के पूरे स्वरूप की योजना बना कर, यहां-वहां उड़ान भर कर भरपूर जानकारी जुटा सकते हैं। प्रथम वयस्क स्तनपोषी प्राणी भेड़ का क्लोन पैदा हुआ और आपने समाचार लिखा- ‘भेड़ के प्रथम मानव निर्मित क्लोन ने जन्म लिया- डाली एक हकीकत’। 
इस समाचार को पढ़ते ही अनेक भाषाओं के विज्ञान लेखक तुरंत हरकत में आए। जिसने इस विषय की खोजों का जितना पीछा किया है, मतलब फालोअप करता रहा है वह उतनी ही तेजी से बाजी मार लेगा। उसने तत्काल समाचार का विस्तार किया और फीचर लिखा कि डाली कौन है, किन वैज्ञानिकों ने किस विधि से उसे तैयार किया और इस विधि की भावी संभावनाएं क्या हैं।
लेकिन, क्लोन कथा तो बहुत लंबी है। इस विषय पर वैज्ञानिक बहुत पहले से अनुसंधान कर रहे हैं। कुछ लेखकों को क्लोन की कल्पना के बीज मांस पिंड से कौरवों के जन्म में भी दिखाई दिए। कुछ विज्ञान लेखकों को याद आया कि विज्ञान कथाओं में तो क्लोन बहुत पहले पैदा हो चुके हैं। माइकेल क्रिख्टन ने जुरैसिक पार्क में डायनोसौरों को जन्म दिलाया जिन्हें प्रख्यात निर्देशक स्टीवन स्पीलबर्ग ने फिल्म में साकार कर दिखाया। और हां, वर्षों पहले डेविड रोरविक ने अपनी ‘इन हिज ओन इमेज’ पुस्तक में यह घोषणा की थी कि एक उद्योगपति का क्लोन जन्म ले चुका है। तथ्यों पर ध्यान देने वाले विज्ञान लेखकों को सर जान गर्डन के टेडपोलों की कोशिकाओं से मेंढक बनाने के प्रयोग याद आए, कार्ल इल्मेंसी और पीटर होप की क्लोन चुहिया याद आई, जैरी हाल और राबर्ट स्टिलमैन की मानव भ्रूण से क्लोन बनाने की संभावना का स्मरण हो आया और विश्व भर में छिड़ी बहस भी याद आई। तभी इस घोषणा से विश्व भर में खलबली मच गयी कि मानव क्लोन ‘ईव’ का जन्म हो गया है। अरे एक क्लोन पर इतना कुछ?
इस विषय पर तो और भी बहुत कुछ लिखा जा सकता है। यानी अब आप ‘लेख’ लिखिए। सागर गागर में वहीं समाएगा। इतना कुछ फीचर में तो नहीं दिया जा सकता ना? लेकिन लेख में यह सब कुछ देकर आप शर्तियां अपना सिक्का जमा सकते हैं। आपका ज्ञान पाठकों के लिए प्रेरणा बनेगा कि बाप रे, कितना कुछ पढ़ा है इस बारे में। कितना-कुछ पता है इन्हें। लेख में आपको ज्ञान प्रदर्शित करने का मौका मिलता है, उसे मत चूकिए। 
लेख लंबा बेशक हो, अगर नीरस न हो अन्यथा कौन पढ़ेगा उसे? पाठक पन्ने पलट देगा। इसलिए बड़े धैर्य के साथ लिखिए, मुहावरेदार भाषा और रोचक शैली अपनाइए और स्वयं पाठक बन कर लिखिए। अगर आप बोर हो रहे हैं तो आपके लेख को पढ़ने वाले हजारों, लाखों पाठक भी बोर होंगे। क्या आप नहीं चाहते, लोग कहें- ‘वह लेख इन्होंने लिखा है।’ आपकी जिम्मेदारी बनती है। आप हजारों-लाखों पाठकों के प्रति जिम्मेदार हैं। इसलिए, बहुत सोच-समझ कर, जिम्मेदारी से लिखिए।
संपादकीयः अगर आप समाचारपत्र में काम करते हैं तो संपादक आपसे विज्ञान के किसी ज्वलंत या सामाजिक मुद्दे पर तत्काल संपादकीय लिखने की अपेक्षा कर सकते हैं। संपादकीय ऐसे मुद्दे पर महत्वपूर्ण टिप्पणी है। इससे समाचारपत्र द्वारा उस वैज्ञानिक विषय या घटना को दिए गए महत्व का भी पता लगता है। संपादकीय पृष्ठ पर प्रायः तीन या कभी-कभी दो संपादकीय दिए जाते हैं। कई बार ऐसी टिप्पणी या संपादकीय का राजनीतिक, सामाजिक या नैतिक पहलू भी हो सकता है, इसलिए संपादकीय लिखना बहुत जिम्मेदारी का काम है। इसे लिखते समय समाचारपत्र की नीति को भी ध्यान में रखना आवश्यक होता है क्योंकि संपादकीय को समाचारपत्र का वक्तव्य माना जाता है। क्लोनिंग या परमाणु परीक्षणों को ही लें। क्या मानव क्लोनिंग संबंधी प्रयोग किए जाने चाहिए? या इनका विरोध किया जाना चाहिए? देश की परमाणु नीति क्या होनी चाहिए? इसी से संपादकीय दृष्टि का पता लगेगा। इसीलिए संपादकीय में पहले विषय की चर्चा की जाती है, फिर उसका विश्लेषण किया जाता है और समापन संपादकीय दृष्टि से होता है।
व्यंग्यः वैज्ञानिक व्यंग्य का क्षेत्र अभी तक अछूता है। इस विधा में लिखने की बड़ी संभावनाएं हैं। बस, एक ही जरूरत है- थोड़ा वक्र और पैनी दृष्टि ताकि बात तीर की तरह चुभे भी और मर्म को छुए भी। यहां नोबेल पुरस्कार विजेता कृषि वैज्ञानिक डा. नार्मन बोरलाग के एक भाषण का समापन अंश बरबस याद आ रहा है। उन्होंने वैज्ञानिकों से कुछ यों कहा: होमोसेपिएंस मतलब आदमी की एक नई नस्ल का विकास करके हमारी सभ्यता की रक्षा कीजिए। उस नस्ल की आंतों में ऐसा एंजाइम हो जो फाइलों के कागजों और लाल फीते के पहाड़ों को पचा सके। उसमें साथी इंसानों के प्रति सहानुभूति व सहज बुद्धि का जीन होना चाहिए। एक जीन ऐसा भी हो जो संतानोत्पादन घटा सके क्योंकि इतिहास साक्षी है कि आदमी ने बार-बार आबादी बढ़ा कर कंगाली और अकाल आमंत्रित किए हैं।
स्तंभ/कालमः कुछ समाचार पत्र-पत्रिकाओं में विज्ञान के नियमित स्तंभ या कालम भी प्रकाशित होते हैं। ये समाचार पत्रिकाएं आपको विज्ञान का नियमित स्तंभ या कालम लिखने का अवसर भी दे सकती हैं। ऐसे स्तंभ प्रायः विज्ञान, स्वास्थ्य, कृषि आदि विषयों से संबंधित होते हैं। इन स्तंभों के संक्षिप्त नाम होते हैं जैसे ज्ञान-विज्ञान, विज्ञान और जीवन, विज्ञान बिंदु, सर्च इंजन, आरोग्य, ओ पी डी, हरा कोना आदि। इनकी शब्द संख्या निर्धारित होती है। विज्ञान में रूचि रखने वाले पाठक बहुत रूचि के साथ इन स्तंभों को पढ़ते हैं। स्तंभ प्रायः सामयिक घटनाओं पर निर्धारित शब्द सीमा के भीतर रोचक शैली में लिखे जाते हैं ताकि पठनीयता बनी रहे।
भेंटवार्ता : किसी वैज्ञानिक या वैज्ञानिक नीति निर्धारक से भेंट करके समाचार पत्र, पत्रिका या रेडियो व टेलीविजन के लिए वैज्ञानिक विषय पर भेंटवार्ता तैयार की जा सकती है। यह साक्षात्कार या इंटरव्यू भी कहलाता है। किसी वैज्ञानिक उपलब्धि या अनुसंधान के बारे में बात करने से पहले अपने-आप को उस विषय के बारे में प्रश्न पूछने के लिए तैयार कर लीजिए। उस बारे में हर संभव जानकारी का पता लगाइए। परमाणु विस्फोट पर प्रश्न पूछने हैं तो देश के परमाणु अनुसंधान कार्यक्रम की यथासंभव जानकारी जरूर होनी चाहिए। अगर मात्र समाचार लिख रहे हैं तो सीमित लेकिन सार रूप में जानकारी का पता रहे। अगर किसी पत्रिका या समाचारपत्र के परिशिष्ट के लिए विचार लेना चाहते हैं तो बातचीत लंबी होगी। इस तरह ‘समाचार’ के लिए भेंटवार्ता हो सकती है और ‘विचार’ के लिए भी। 
कुछ खास बातें जरूर ध्यान में रखिएः भेंट या इंटरव्यू के लिए समय पहले ले लीजिए, स्थान भी तय कर लीजिए, प्रश्नावली बना लीजिए, वैज्ञानिक के बारे में जितना पता लग सके लगा लीजिए, मिलने पर पहले बातचीत का माहौल बनाइए और उसी बहाव में प्रश्न भी पूछते जाइए। आप संक्षेप में पूछिए, वैज्ञानिक को बोलने दीजिए लेकिन विषय से उन्हें भी भटकने न दीजिए। इस विधा में लोकप्रिय विज्ञान लेखन की बड़ी संभावनाएं हैं।
विज्ञान नाटकः विज्ञान लेखन की यह एक महत्वपूर्ण विधा है जिसमें काफी लिखा जा सकता है। अब तक इस विधा में नाममात्र ही लिखा गया है। विगत कुछ वर्षों में वैज्ञानिक जागरूकता बढ़ाने के लिए वैज्ञानिक नुक्कड़ नाटक लिखे और खेले जाने लगे हैं। अंधविश्वासों की पोल खोलने के लिए नुक्कड़ नाटक काफी प्रभावशाली रहे हैं। अब नाट्य शैली में अनेक विज्ञान धारावाहिकों का प्रसारण भी हो रहा है।
प्रख्यात जर्मन नाटककार बर्तोल्ट ब्रेख्त का एक प्रसिद्ध नाटक है- गैलीलियो, जिसके माध्यम से रूढ़ियों और धर्मिक कट्टरता व अंधविश्वास पर चोट की गई है। भीष्म साहनी का ‘हानूस’ नाटक घड़ी के आविष्कारक कारीगर के संघर्ष को सामने रखता है। हिंदी के सुपरिचित नाटककार प्रताप सहगल ने प्राचीन भारतीय वैज्ञानिक आर्यभट प्रथम की खोजों को आधार बना कर ‘अन्वेषक’ नाटक की रचना की है। नाटक के संवाद बेहद सशक्त हैं:
बुधगुप्तः आप अपने अन्वेषण का विस्तार से उल्लेख करें।
आर्यभटः मैं जब बहुत छोटा था सम्राट! तभी, हां, तभी मुझे अच्छी तरह से याद है.....ये नक्षत्र मुझे अपनी ओर आकर्षित करते थे। मुझे लगता जैसे वे मौन स्वरों में मुझे निमंत्रण दे रहे हों- आओ, हमें पढ़ो, आओ, हमें पढ़ो और मैं रात्रि-भर जाग-जागकर उन नक्षत्रों को लाखों योजन दूर बैठा पढ़ने का प्रयास करता। थककर सो जाता। तब भी सूर्य, चंद्रमा, बुद्ध, मंगल और न जाने कितने नक्षत्र और ग्रह मेरे स्वप्नलोक का हिस्सा बनते। मुझे लगता जैसे ब्रह्मांड मुझे चुनौती दे रहा हो- मुझे पढ़ो, मुझे पहचानो और मैंने यह चुनौती स्वीकार कर ली।
चिंतामणिः आर्यभट! लगता है, आप अभिनय कला में भी निष्णात हैं। 
आर्यभटः हां, भरत, भास, कालिदास, सभी हमारी धमनियों में बहते रक्त का अंश हैं, हमारे हृदय का स्पंदन हैं और परंपरा से मिली विरासत।
चूड़ामणिः परंपरा का ही निषेध करने वाले व्यक्ति को परंपरा की बात शोभा नहीं देती सम्राट!
आर्यभटः अन्वेषण परंपरा का निषेध नहीं, उसका विकास है। कोई भी अन्वेषक तब तक अन्वेषण कर ही नहीं सकता जब तक वह परंपरागत मूल्यों, मानों और निष्कर्षों पर प्रश्नचिह्न न लगाए।बुधगुप्तः वाह आर्यभट! वाह!
विज्ञान कथाः नई खोजों और नई तकनीकों से क्या-कुछ हो सकता है-यह सोच कर नए प्रकार की कथा-कहानियां लिखी जाने लगीं। इन्हें ‘विज्ञान गल्प’ अर्थात् ‘साइंस फिक्शन’ या विज्ञान-कथाएं कहा गया। यों समझ लीजिए कि ‘कहानी की कला’ टार्च का खोल है और उसमें बैटरी ‘साइंस’ है। जब दोनों मिल जाते हैं तो ‘साइंस फिक्शन’ या विज्ञान गल्प का प्रकाश पैदा होता है। 
विज्ञान कथाकार में दुहरी योग्यता का होना आवश्यक है। एक ओर तो उसके पास संवेदनशील साहित्यकार का हृदय होना चाहिए और दूसरी ओर उसे विज्ञान की जानकारी भी होनी चाहिए। विज्ञान की पर्याप्त जानकारी न होने पर कथा केवल काल्पनिक तथ्यों पर आधारित होगी। उस कथा में तथा किसी परीकथा अथवा तिलिस्म-कथा में अंतर नहीं रह जाएगा। अगर साहित्य का ज्ञान नहीं होगा, लेखकीय संवेदना नहीं होगी तथा केवल वैज्ञानिक जानकारी को कथा के रूप में संजोने की कोशिश की जाएगी तो वह मात्रा वैज्ञानिक तथ्यों का संकलन होगा। इसलिए इस अंतर को साफ और बहुत गहराई से अनुभव किया जाना चाहिए।
विज्ञान कथा लिखने के लिए कहानी के स्वरूप और उसकी सीमाओं का ज्ञान आवश्यक है क्योंकि विज्ञान कथाओं पर भी साहित्यिक कहानी और उपन्यास के ही नियम लागू होते हैं। कथानक, पात्र और उनका चरित्र चित्रण, भाषा-शैली और उद्देश्य कथा के प्रमुख तत्व हैं। विज्ञान कथा लिखते समय यह जरूर ध्यान में रखा जाना चाहिए कि वह ‘कथा’ हो, रोचक शैली में लिखा हुआ सरस वैज्ञानिक लेख नहीं। इसलिए इस क्षेत्र में लेखन की बड़ी संभावनाएं हैं। जूल्स वर्न, एच. जी. वेल्स, आइजैक असीमोव, आर्थर क्लार्क, रे ब्रेडबरी आदि अनेक प्रख्यात विदेशी विज्ञान कथाकार हैं।
कामिक्सः बच्चों और किशोरों को विज्ञान की जानकारी देने का एक प्रभावशाली तरीका ‘विज्ञान कामिक्स’ है लेकिन दुर्भाग्य से हिंदी में अभी यह महज कल्पना ही है। विज्ञान कथा को चित्रों और संवादों के माध्यम से ‘कामिक्स’ में बड़े रोचक रूप में दिया जा सकता है। इसलिए विज्ञान लेखकों को इस विधा में गंभीरतापूर्वक लिखना चाहिए। इसमें विज्ञान कथा लेखकों और विज्ञान-कथा चित्रकारों के लिए बहुत संभावनाएं हैं। विज्ञान कथाओं के अतिरिक्त वैज्ञानिकों की जीवनियों और रोचक वैज्ञानिक तथ्यों पर भी कामिक्स तैयार किए जा सकते हैं।
मौलिक पुस्तकें: आप विज्ञान लेखक बनना चाहते हैं तो हमारा सुझाव है कि अपनी रूचि के वैज्ञानिक विषयों पर लोकप्रिय विज्ञान की पुस्तकें लिखने की योजना जरूर बनाइए। पुस्तकों का स्थाई महत्व होता है और वे वर्षों तक पढ़ी जाती हैं। इसलिए विज्ञान के किसी भी विषय पर पुस्तक लिखिए- पेड़-पौधों, कीट-पतंगों, पशु-पक्षियों के बारे में। स्वयं अपने बारे में। धरती और आकाश के बारे में। आसपास के विज्ञान को विषय बनाइए। वैज्ञानिक खोजों, आविष्कारों पर लिखिए।
प्रिंट मीडिया अर्थात् समाचार पत्र-पत्रिकाओं आदि के लिए उपर्युक्त विधाओं के अतिरिक्त आप वैज्ञानिक पुस्तकों की समीक्षाएं भी लिख सकते हैं। वैज्ञानिक लेखों और विज्ञान कथाओं के अनुवाद कर सकते हैं। इससे आपका शब्द-सामर्थ तो बढ़ेगा ही, उन विषयों का ज्ञान भी बढ़ेगा। आप समाचार पत्र-पत्रिकाओं के लिए किसी वैज्ञानिक विषय या मुद्दे पर विभिन्न लोगों के विचार लेकर परिचर्चा भी लिख सकते हैं।
रेडियोआकाशवाणी अर्थात् रेडियो के कार्यक्रम करोड़ों लोगों द्वारा सुने जाते हैं। शहरों में टी वी देखने वाले लोग समझते हैं कि रेडियो की लोकप्रियता कम हो गई है, लेकिन ऐसी बात नहीं है। रेडियो की अपनी विशेषताएं हैं। इसकी सबसे बड़ी विशेषता यह है कि दूसरा काम करते हुए भी आप रेडियो सुन सकते हैं। रेडियो एक अभिन्न साथी की तरह आप से जैसे बातें करता रहता है। आकाशवाणी प्रसारण केन्द्र देश भर में फैले हुए हैं। राष्ट्रीय चैनल भी हैं। एफ एम चैनल आ जाने के बाद इस माध्यम का और भी विस्तार हुआ है।अपने नजदीकी रेडियो स्टेशन से सम्पर्क करके आप कार्यक्रमों में अपना योगदान दे सकते हैं। आप वैज्ञानिक विषयों पर वार्ताएं दे सकते हैं, परिचर्चा आयोजित कर सकते हैं, भेंटवार्ता दे सकते हैं, विज्ञान संबंधी फीचर तैयार कर सकते हैं, विज्ञान कथाओं का पाठ कर सकते हैं, वैज्ञानिक विषयों पर फोन-इन तथा ब्रिज-इन कार्यक्रमों में भाग ले सकते हैं, यहां तक कि वैज्ञानिक जानकारी देने वाले व्यावयायिक प्रायोजित कार्यक्रम भी लिख सकते हैं। आप विभिन्न श्रोता वर्ग के लिए प्रसारित होने वाले कार्यक्रमों में भी लिख सकते हैं जैसे बच्चों के लिए, महिलाओं के लिए, किसानों के लिए, युवाओं के लिए। 
रेडियो के लिए लिखते समय यह जरूर ध्यान में रखें कि आप ‘लिख’ नहीं ‘कह’ रहे हैं और ऐसे कह रहे हैं कि सुनने वाला अर्थात् श्रोता उसे आसानी से समझ सके। श्रोता अगर सुनने में रस ले रहा है तो समझिए रेडियो के लिए आप लिखने में सफल हो रहे हैं। ध्यान रहे, रेडियो के लिए छोटे वाक्यों में लिखिए तभी बोलने में रवानगी आएगी। लंबे और जटिल वाक्य साफ बता देते हैं कि वार्ता पढ़ी जा रही है। यह वार्ता दोष नहीं आना चाहिए। रेडियो के लिए झलकी या नाटक लिखते समय भी यह ध्यान रखना आवश्यक है कि वह तमाम ध्वनि प्रभावों के साथ सुना जा रहा है श्रोता कुछ भी देख नहीं रहा है फिर भी नाटक का हर दृश्य उसे कानों से दिखाई दे रहा है। रेडियो के लिए चित्रात्मकता लेखन महत्वपूर्ण विशेषता है।
टेलीविजनटेलीविजन आज बेहद लोकप्रिय माध्यम है और इसके दर्शकों की संख्या भी करोड़ों में है। नगरों व बड़े शहरों में इस माध्यम की पैठ बढ़ती जा रही है। दूरदर्शन के अलावा अब टेलीविजन पर अनेक चैनल प्रसारित हो रहे हैं। इसके विभिन्न केन्द्रों से नियमित रूप से कृषि व ग्रामीण कार्यक्रम प्रसारित होते हैं। कई केन्द्र विज्ञान पर आधारित कार्यक्रम भी प्रसारित कर रहे हैं। इस माध्यम पर कृषि सहित विज्ञान के विभिन्न क्षेत्रों की जानकारी सरल-सहज भाषा और रोचक शैली में दी जा सकती है। विज्ञान लेखक इन विषयों पर बेहतर आलेख दे सकते हैं। महत्वपूर्ण वैज्ञानिक घटनाओं के अवसर पर आप दर्शकों को प्रामाणिक जानकारी देने के लिए वैज्ञानिकों के इंटरव्यू कर सकते हैं। कृषि पर बेहद रोचक आउटडोर कार्यक्रम तैयार किए जा सकते हैं। वैज्ञानिक प्रयोगशालाओं में किए जा रहे अनुसंधान पर अच्छे कार्यक्रम लिखे और तैयार किए जा सकते हैं। वैज्ञानिक अनुसंधान संस्थानों पर वृत्त चित्रों की पटकथाएं लिखी जा सकती हैं। स्वास्थ्य संबंधी कार्यक्रम बेहद लोकप्रिय होते हैं। ऐसे धारावाहिक कार्यक्रमों के आलेख लिखे जा सकते हैं। विज्ञान कथाओं पर आधारित धारावाहिकों और फिल्मों की संभावना और आवश्यकता तो है ही। कहने का मतलब यह है कि इस माध्यम में भी लिखने की बहुत संभावनाएं हैं।
आडियो/वीडियो कैसेट/सी डीरोचक और ज्ञानवर्द्धक विज्ञान कार्यक्रमों पर आडियो/वीडियो कैसेट तथा सी डी भी तैयार की जा सकती हैं। इनके लिए डाक्यू-ड्रामा, झलकी, प्रहसन या नाटक की शैली में स्तरीय आलेख लिखे जा सकते हैं। 
फिल्मवैज्ञानिक विषयों पर वृत्त चित्र बनाए जाते हैं। आप इनके लिए आलेख या पटकथा लिख सकते हैं। ऐसे वृत्त चित्र टेलीविजन के लिए भी काफी तैयार किए जाते हैं। फिल्म प्रभाग तथा स्वतंत्र निर्माताओं द्वारा प्रति वर्ष बड़ी संख्या में वृत्तचित्र बनाए जाते हैं। कुछ वर्ष पूर्व आकाश में हेल-बाप्प धूमकेतु देखा गया था। धूमकेतुओं के बारे में वैज्ञानिक जानकारी देने के लिए ‘विज्ञान प्रसार’ द्वारा ‘धूमकेतु’ वृत्तचित्र तैयार कराया गया। इसकी पटकथा भारतीय पृष्ठभूमि में लिखी गई जिससे इसकी एक अलग पहचान बन सकी। ऐसे अनेक अवसर आ सकते हैं जब आप वृत्तचित्रों के लिए पटकथा लिख सकते हैं। हिंदी में विज्ञान कथाओं पर स्तरीय, तथ्यपरक और मनोरंजन फीचर फिल्मों का निर्माण तो अभी होना है। इसलिए इस दिशा में भी स्तरीय एवं ‘प्राफेशनल’ अर्थात् व्यावसायिक लेखन किया जाना चाहिए।
प्रदर्शनीप्रदर्शनी के माध्यम से विज्ञान की जानकारी का प्रसार कम समय में प्रभावशाली तरीके से होता है। एक साथ बहुत बड़ी संख्या में लोग प्रदर्शनी देखते हैं। आप जैसे विज्ञान लेखक को वैज्ञानिक विषयों पर प्रदर्शनी की संकल्पना करके आलेख लिखने का अच्छा अवसर मिल सकता है। ‘विज्ञान प्रसार’ द्वारा ‘विज्ञान रेल प्रदर्शनी’ लगाई गई जो आज भी देश के विभिन्न राज्यों में विज्ञान जागरूकता फैला रही है।प्रदर्शनियां गावों के स्तर से कस्बों, नगरों और महानगरों में लगती रहती हैं। जो विभाग और संस्थाएं वैज्ञानिक क्षेत्र से जुड़ी हैं उन्हें प्रभावशाली तरीके से प्रदर्शनी लगाने के लिए बेहतर आलेख दिए जा सकते हैं। प्रदर्शनी के लिए मूल आलेख के अलावा आप कैप्शन, कमेंट्री, पत्रक, पुस्तिकाएं, पोस्टर आदि कई प्रकार का लेखन कर सकते हैं। 
कठपुतलीयह एक लोकप्रिय परंपरागत माध्यम है। वैज्ञानिक जागरूकता बढ़ाने के लिए इस माध्यम का प्रयोग भी किया जा सकता है। राष्ट्रीय विज्ञान एवं प्रौद्योगिकी संचार परिषद, विज्ञान एवं प्रौद्योगिकी विभाग, भारत सरकार द्वारा इस माध्यम का उपयोग किया जा रहा है। कठपुतली शो के लिए रोचकता का होना बेहद जरूरी है क्योंकि लोग इसे मनोरंजन के लिए देखते हैं। इसलिए वैज्ञानिक जानकारी नाटक के ताने-बाने में बुन कर चुटीले संवादों और मनमोहक नृत्य आदि के साथ प्रस्तुत की जा सकती है। कठपुतली प्रदर्शन के लिए लिखते समय यह अच्छी तरह याद रहना चाहिए कि वैज्ञानिक जानकारी और मनोरंजन का मिश्रण इस तरह बनाया जाए कि दर्शक उसे सहज रूप में स्वीकार कर लें। अंधविश्वासों को दूर करने के लिए ग्रामीण क्षेत्रों के मेले, प्रदर्शनियों में इस माध्यम का भरपूर उपयोग किया जा सकता है।
जादू प्रदर्शनजादू सुनते ही लोग इसकी ओर आकर्षित हो जाते हैं। यह भी परंपरागत माध्यम है। सामान्य वैज्ञानिक तथ्यों का सहारा लेकर आए दिन अनेक ढोंगी साधू, तांत्रिक और अन्य ‘चमत्कारी’ बाबा लोगों को बेवकूफ बना कर ठगते हैं। जादू के माध्यम से यह दिखाया जा सकता है कि जिसे लोग चमत्कार समझ रहे हैं वह सामान्य वैज्ञानिक तथ्य है। उसमें चमत्कार की कोई बात नहीं है। जादू के शो के लिए वैज्ञानिक तथ्यों पर आधारित आलेख लिखे जा सकते हैं जिन्हें जादू दिखाने वाला कलाकार मंजे हुए तरीके से साक्षात दिखा सकता है।
मौखिक माध्यमविज्ञान लोकप्रियकरण का एक सशक्त माध्यम है- मौखिक बातचीत, व्याख्यान या भाषण। प्रसिद्ध वैज्ञानिक माइकेल फैराडे ने बच्चों को विज्ञान की जानकारी देने के लिए इस माध्यम का खूब प्रयोग किया। वे कहते थे- हमें बच्चों के लिए लोकप्रिय विज्ञान के व्याख्यान देने चाहिए ताकि वे विज्ञान को अच्छी तरह समझ-बूझ सकें। उन्होंने ऐसे व्याख्यानों की परंपरा प्रारंभ की और अपना पहला व्याख्यान ‘मोमबत्ती का रासायनिक इतिहास’ विषय पर दिया। वे जटिल वैज्ञानिक विषय पर सरस भाषण देते थे। 
आप स्कूल, कालेजों या विज्ञान क्लबों में इस तरह के व्याख्यान देने के लिए आलेख तैयार कर सकते हैं। स्वयं के लिए भी और दूसरे वक्ता के लिए भी। इससे आपका वैज्ञानिक ज्ञान बढ़ेगा और वैज्ञानिक जानकारी को समझ कर कहने की आदत बनेगी। तो, इस तरह विज्ञान लेखन में लिखने की अपार संभावनाएं हैं। अच्छा लिखने के लिए लिखते रहना जरूरी है। आपके भीतर अगर लिखने का ऐसा जुनून है, और उसे आप बनाए रखते हैं तो आप जरूर सफल होंगे। एक दिन सफल विज्ञान लेखक बनेंगे। 
देवेंद्र मेवाड़ीपताः सी-22, शिव भोले अपार्टमेंट्स, प्लाट नं. 20, सैक्टर-7, द्वारका फेज-1, नई दिल्ली- 110075फोनः 9818346064
