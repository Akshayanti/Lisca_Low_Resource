अल्फ़ा पॅगासाई, जिसका बायर नाम भी यही है, पर्णिन अश्व तारामंडल के क्षेत्र में स्थित एक तारा है। यह पृथ्वी से दिखने वाले तारों में से 89वाँ सब से रोशन तारा है। इसकी पृथ्वी से देखी गई चमक +2.49 मैग्नीट्यूड है। अल्फ़ा पॅगासाई हमसे लगभग 133 प्रकाश वर्ष की दूरी पर स्थित है।
अल्फ़ा पॅगासाई तारे को अंग्रेज़ी में "मरकब" भी कहते हैं, जो अरबी के "मरकब" से लिया गया है, जिसका अर्थ " जीन" है। पारम्परिक भारतीय खगोलशास्त्र में अल्फ़ा पॅगासाई और बेटा पॅगासाई को मिलाकर "पूर्वभाद्रपदा" नक्षत्र का नाम दिया जाता है, जिसका अर्थ है "पहले वाले ख़ुश क़दम"।
अल्फ़ा पॅगासाई B9 III श्रेणी का मुख्य अनुक्रम तारा है, जिसका द्रव्यमान हमारे सूरज के द्रव्यमान का लगभग 4 गुना और व्यास हमारे सूरज के व्यास का 2.8 गुना है। इसकी तारे की निहित चमक सूरज की लगभग 160 गुना है। इसका सतही तापमान 11,000 कैल्विन अनुमानित किया गया है। खगोलशास्त्रियों ने अंदाज़ा लगाया है कि यह अपने मुख्य अनुक्रम जीवन के अंत में है और कुछ समय में यह हाइड्रोजन का नाभिकीय संलयन छोड़कर हीलियम का संलयन शुरू कर देगा। इस अवस्था में पहुँचने पर यह फूलकर एक लाल दानव तारा बन जाएगा। इसके पश्चात यह सिकुड़कर अपना जीवन एक सफ़ेद बौने तारे के रूप में अंत करेगा।
