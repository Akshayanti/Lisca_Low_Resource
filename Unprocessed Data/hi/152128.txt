जैव विविधिता संरक्षण के लिए ठोस कदम जरुरीशशांक द्विवेदी 
पर्यावरण एवं प्राकृतिक संतुलन बनाए रखने में जैव-विविधता का महत्व देखते हुए 22 मई को अंतरराष्ट्रीय जैव-विविधता दिवस मनाया जाता है। इसे 'विश्व जैव-विविधता संरक्षण दिवस' भी कहते हैं। संयुक्त राष्ट्र संघ नेइसका प्रारंभ किया था। हमारे जीवन में जैव-विविधता का काफी महत्व है। हमें एक ऐसे पर्यावरण का निर्माण करना है, जो जैव- विविधता में समृद्ध, टिकाऊ और आर्थिक गतिविधियों के लिए हमें अवसर प्रदान कर सकें| जैव-विविधता के कमी होने से प्राकृतिक आपदा जैसे बाढ़, सूखा और तूफान आदि आने का खतरा और अधिक बढ़ जाता है इसलिए हमारे लिए जैव-विविधता का संरक्षण बहुत जरूरी है। लाखों विशिष्ट जैविक की कई प्रजातियों के रूप में पृथ्वी पर जीवन उपस्थित है और हमारा जीवन प्रकृति का अनुपम उपहार है। अत: पेड़-पौधे, अनेक प्रकार के जीव-जंतु, मिट्टी, हवा, पानी, महासागर-पठार, समुद्र-नदियां इन सभी का संरक्षण जरुरी है क्योंकि ये सभी हमारे अस्तित्व एवं विकास के लिए महत्वपूर्ण है। 
जैव विविधता शब्द की उत्पत्ति 
प्रसिद्ध संरक्षण जीवविज्ञानी थॉमस यूजीन लवजॉय ने 1980 में 'बायोलोजिकल' और 'डायवर्सिटी' शब्दों को मिलाकर 'बायोलॉजिकल डायवर्सिटी' या जैविक विविधता शब्द प्रस्तुत किया था। चूंकि ये शब्द दैनिक उपयोग के लिहाज से थोड़ा बड़ा महसूस होता था, इसलिए 1985 में डब्ल्यू.जी.रोसेन ने 'बायोडायवर्सिटी' या जैव विविधता शब्द की खोज की। मूल शब्द के इस लघु संस्करण ने तुरंत ही वैश्विक स्वीकार्यता प्राप्त कर ली। शायद ही कोई दिन जाता हो जब हम इस शब्द के सम्पर्क में नहीं आते हों |
समाचार पत्रों और शोध पत्रों में उद्धृत यह शब्द आसानी से समक्ष आ जाता है। जैव विविधता के मायने इतने अधिक प्रयुक्त शब्द के लिए कोई एक आदर्श परिभाषा का न होना वाकई आश्चर्यजनक है। परन्तु शब्द के अर्थ से ही इसके मायने समझ में आ जाते हैं। सभी जानते हैं कि 'जैविक' का अर्थ एक जीव जगत है और 'विविधता' का शाब्दिक अर्थ है प्रकार | बायोडायवर्सिटी के पहले हिस्से 'बायो' का अर्थ निकालने में भी कोई दुविधा नहीं है, यह शब्द जीवन या सजीव को इंगित करता है। जैविक विविधता अथवा जैव विविधता का सीधा अर्थ है, "जीवित संसार की विविधताएं"|
जैव विविधता सभी जीवों व पारिस्थितिकी तंत्रों की विभिन्नता एवं असमानताओं को कहा जाता है। हमारा जीवन प्रकृति की अनुपम देन है। हरे-भरे पौधे, विभिन्न प्रकार के जीव-जंतु, मिट्टी, हवा, पानी, पठार, नदियां, समुद्र, महासागर आदि सब प्रकृति की देन है, जो हमारे अस्तित्व एवं विकास के लिए आवश्यक है। मरुस्थलों से लेकर महासागरों की गहराई तक विभिन्न आकार, प्रकार, रंग और रूपों में प्राणी जगत विद्यमान हैं, जिनमें पर्याप्त विविधता होती है, जिसे हम जैव-विविधता के रूप में जानते हैं।
1992 में ब्राजील के रियो डी जिनेरियो में हुए पृथ्वी सम्मेलन के अनुसार जैव-विविधता की परिभाषा इस प्रकार हैः धरातलीय, महासागरीय एवं अन्य जलीय पारिस्थितिकीय तंत्रों में उपस्थित अथवा उससे संबंधित तंत्रों में पाये जाने वाले जीवों के बीच विभिन्नता जैव विविधता है। जैव विविधता के मानव जीवन में प्राकृतिक एवं पारिस्थितिकीय तथा पर्यावरण संतुलन में महत्व को देखते हुए, संयुक्त राष्ट्र संघ ने 22 मई को प्रति वर्ष अंतर्राष्ट्रीय जैव विविधता दिवस के रूप में मनाने का निर्णय लिया। 26 मई 1992 को नैरोबी में हुए जैव विविधता सम्मेलन में लिए निर्णयों पर विभिन्न देशों के बीच सहमति को लागू करने के अवसर पर यह भी निर्णय लिया गया कि प्रति वर्ष, जैव विविधता के प्रति लोगों की भागीदारी सुनिश्चित करने, तथा जैव विविधता को बनाए रखने में सबकी सहभागिता तथा सामंजस्य बनाए रखने की दृष्टि से एक अंतर्राष्ट्रीय दिवस के रूप में विश्वभर में मनाया जाएगा। हर वर्ष इस दिवस का विषय अलग-अलग रहती है, जो संयुक्त राष्ट्र संघ द्वारा घोषित किया जाता है।
द्वीपों में जैव-विविधता का अथाह सागर छिपा है। विश्व के कुल भूमि क्षेत्र के 5% से भी कम हिस्से वाले इन द्वीपों में पृथ्वी की जैव-विविधता का 20% से अधिक पाया जाता है। पिछले 500 वर्षों में विलुप्त होने वाले कशेरुकी जीवों में से 80% इन द्वीपों में ही वास करते थे। जैव-विविधता की दृष्टि से संकटापन्न द्वीपों में 500 ऐसे द्वीप हैं जिनमें गंभीर रूप से लुप्तप्राय प्रजातियों का वास है। द्वीपों की जैव-विविधता और छोटे द्वीपीय देशों के भाग्य आपस में जुड़े हैं; जलवायु परिवर्तन जैसे खतरे मनुष्य, जीव या वनस्पति के बीच भेदभाव नहीं करते। जैव विविधता से प्रकृति में मौजूद जीवों और पारिस्थितिकीय तंत्र के अंतर्संबंधों की जानकारी होती है। जैव विविधता से जीन प्रजाति एवं पारिस्थितिकीय तंत्र के बीच आपसी संबंध हमें कई महत्वपूर्ण एवं उपयोगी उत्पाद देते हैं, क्योंकि जीन, प्रजातियों के घटक हैं और प्रजातियां पारिस्थितिकीय तंत्र की।
जैव विविधता के प्रकार जैव विविधता तीन प्रकार की होती है: पहला, एक ही प्रजाति के जीनों में होने वाली विविधताओं की अनुवांशिक विविधता; दूसरा, प्रजाति विविधता जिसमें एक ही प्रजाति के जीव एक-दूसरे से काफी समानता रखते हैं और तीसरा, पारिस्थितिकी विविधता जो आवास एवं जैव समुदाओं के अंतर को प्रदर्शित करती है। इस तरह जैव विविधता की इकाईयां अनुवांशिक स्तर से किसी क्षेत्र विशेष के समुदाय और बायोम में पाई जाने वाली विविधता तक फैली हुई है। बायोम जीवमंडल की ऐसी सामुदायिक इकाई है जो स्थलीय जलवायु द्वारा नियंत्रित होती है, तथा जिसमें निश्चित प्रकार के जंतुओं एवं वनस्पतियों की प्रधानता होती है। जैव विविधता का हमारे जीवन में काफी महत्व है। विभिन्न प्रकार के जीवों की अपनी अलग-अलग भूमिका है जो प्रकृति को संतुलित रखने तथा हमारे जीवन की मूलभूत आवश्यकताओं को पूर्ण करने, तथा सतत विकास के लिए संसाधन प्रदान करने में अपना योगदान करती है। जैव विविधता के वाणिज्यिक महत्व, भोजन, औषधियां, ईंधन, औद्योगिक कच्चा माल, रेशम, चमड़ा, ऊन आदि से सभी परिचित हैं। इसके पारिस्थितिकी महत्व के रूप में खाद्य-श्रृंखला, मृदा की उर्वरता को बनाए रखना, जैविक रूप से सड़ी-गली चीजों का निपटान, भू-क्षरण तथा रेगिस्तान का प्रसार रोकने प्राकृतिक सौंदर्य को बढ़ाने एवं पारिस्थितिकी संतुलन बनाए रखने इत्यादि के रूप में देखा जा सकता है। इसके अलावा जैव विविधता के सामाजिक, नैतिक तथा कई अन्य प्रत्यक्ष एवं प्रत्यक्ष महत्व हैं, जो हमारे लिए महत्वपूर्ण है।
भारत की समृद्ध जैव विविधताविश्व के समृद्धतम जैव-विविधता वाले 12 देशों में भारत भी सम्मिलित है, जिसमें विश्व की लगभग 70 प्रतिशत जैव-विविधता विद्यमान है। अन्य देश ब्राजील, कोलंबिया, इक्वाडोर, चीन, मैक्सिको, ऑस्ट्रेलिया, दक्षिण अफ्रीका, इंडोनेशिया, वेनेजुएला, चेक गणराज्य एवं मलेशिया हैं। संपूर्ण विश्व का केवल 2.4% भू-भाग ही भारत में है, लेकिन यहाँ विश्व के ज्ञात जीव-जंतुओं का लगभग 5 प्रतिशत भाग निवास करता है। भारतीय वनस्पति सर्वेक्षण एवं भारतीय प्राणी सर्वेक्षण द्वारा किए गए सर्वेक्षणों के अनुसार भारत में कुल 49000 वनस्पति प्रजातियां एवं 89000 प्राणी प्रजातियां पाई जाती हैं। भारत विश्व में वनस्पति-विविधता के आधार पर दसवें, क्षेत्र सीमित प्रजातियों के आधार पर ग्यारहवें और फसलों के उद्भव तथा विविधता के आधार पर छठे स्थान पर है।विश्व के कुल 25 जैव-विविधता के सक्रिय केन्द्रों में से दो क्षेत्र पूर्वी हिमालय और पश्चिमी घाट भारत में हैं। जैव-विविधता के सक्रिय क्षेत्र वह हैं, जहां विभिन्न प्रजातियों की समृद्धता है और ये प्रजातियां उस क्षेत्र तक सीमित हैं। भारत में 450 प्रजातियों को संकटग्रस्त अथवा विलुप्त होने की कगार पर दर्ज किया गया है। लगभग 150 स्तनधारी व 150 पक्षियों का अस्तित्व संकट में है, और कीटों की अनेक प्रजातियां विलुप्त होने की कगार पर हैं।ये आंकड़े जैव-विविधता पर निरंतर बढ़ते खतरे की ओर संकेत करते हैं। यदि यही दर बनी रही तो 2050 तक हम एक तिहाई से अधिक जैव-विविधता को खो सकते हैं। जैव-विविधता को कई कारणों से नुकसान हो रहा है। इसमें मुख्य हैं, आवास की कमी, आवास विखंडन एवं प्रदूषण प्राकृतिक एवं मानवजन्य आपदाएं, जलवायु परिवर्तन, आधुनिक कृषि, जनसंख्या वृद्धि, शिकार और उद्योग एवं शहरों का प्रसार। अन्य कारणों में सामाजिक एवं आर्थिक बदलाव, भू-उपयोग में परिवर्तन, खाद्य श्रृंखला में हो रहे परिवर्तन तथा जीवों की प्रजनन क्षमता में कमी इत्यादि है।
जैव विविधता को खतरा
जैव विविधता का क्षरण एक नकारा नहीं जा सकने वाला सत्य है। कुछ अध्ययनों से ज्ञात होता है कि वनस्पतियों की हर आठ में से एक प्रजाति विलुप्तता के खतरे से जूझ रही है। जैव विविधता के लिए पैदा हुए ज्यादातर जोखिम प्रत्यक्ष या परोक्ष रूप से बढ़ती जनसंख्या, जो बेलगाम दर से बढ़ रही है, से जुड़े हुए हैं। दुनिया की जनसंख्या इस समय 7 अरब से अधिक है जिसके 2050 तक 10 अरब तक पहुंचने के अनुमान व्यक्त किए गए हैं। तेजी से बढ़ती इस जनसंख्या से दुनिया के पारिस्थितिकी तंत्रों और प्रजातियों पर अतिरिक्त दबाव तो पड़ना ही है। समूचे विश्व में 2 लाख 40 हजार किस्म के पौधे और 10 लाख 50 हजार प्रजातियों के प्राणी हैं। इंटरनेशनल यूनियन फॉर कंजनर्वेशन ऑफ नेचर एक की रिपोर्ट में कहा कि विश्व में जीव-जंतुओं की 47677 विशेष प्रजातियों में से एक तिहाई से अधिक प्रजातियाँ यानी 15890 प्रजातियों पर विलुप्ति का खतरा मंडरा रहा है। आईयूसीएन की रेड लिस्ट के अनुसार स्तनधारियों की 21 फीसदी, उभयचरों की 30 फीसदी और पक्षियों की 12 फीसदी प्रजातियाँ विलुप्ति की कगार पर हैं। वनस्पतियों की 70 फीसदी प्रजातियों के साथ ताजा पानी में रहने वाले सरिसृपों की 37 फीसदी प्रजातियों और 1147 प्रकार की मछलियों पर भी विलुप्ति का खतरा मंडरा रहा है। ये सब इंसान के लालच और जगलों के कटाव के कारण हुआ है।
विलुप्त पैसेन्जर कबूतर कई बार किसी प्रजाति को मार कर उसे विलुप्त कर दिया जाता है। पैसेन्जर कबूतर, जो धरती पर एक समय बहुतायत में पाए जाते थे, मानवीय निर्दयता के कारण विलुप्त हो गया। सन् 1878 में, यू.एस.ए. के मिशीगन में हर यात्री कबूतररोज 50,000 पक्षियों को मारा जाता था और मौत का ये तांडव लगभग पांच माह चला। इस स्तर के हत्याकांड को तो प्रकृति की भरपाई करने वाली ताकत भी नहीं झेल सकती है।
रेबीज और गिद्धपक्षियों की दृष्टि से भारत का स्थान दुनिया के दस प्रमुख देशों में आता है। भारतीय उप महाद्वीप में पक्षियों की 176 प्रजातियाँ पाई जाती हैं जो दुनिया भर में पाए जाने वाले 1235 प्रजातियों के पक्षी के पक्षियों का लगभग 15 प्रतिशत है। गंदगी साफ करने में कौआ और गिध्द प्रमुख हैं। गिध्द शहरों ही नहीं, जंगलों से खत्म हो गए। 99 प्रतिशत लोग नहीं जानते कि गिध्दों के न रहने से हमने क्या खोया।
1997 में रेबीज से पूरी दुनिया के 50 हजार लोग मर गए। भारत में सबसे ज्यादा 30 हजार मरे। आखिर क्यों मरे रेबीज से, एक प्रश्न उठा। स्टेनफोर्ट विश्व विद्यालय के शोधकर्ताओं ने अपने अध्ययन में पाया कि ऐसा गिद्धों की संख्या में अचानक कमी के कारण हुआ। वहीं दूसरी तरफ चूहों और कुत्तों की संख्या में एकाएक वृद्धि हुई। अध्ययन में बताया गया कि पक्षियों के खत्म होने से मृत पशुओं की सफाई, बीजों का प्रकीर्णन और परागण भी काफी हद तक प्रभावित हुआ। अमेरिका जैसा देश अपने यहाँ के चमगादड़ों को संरक्षित करने में जुटा पड़ा है। अब हम सोचते हैं कि चमगादड़ तो पूरी तरह बेकार हैं। मगर वैज्ञानिक जागरूक करा रहे हैं। चमगादड़ मच्छरों के लार्वा खाता है। यह रात्रिचर परागण करने वाला प्रमुख पक्षी है। लोग कहते है कि उल्लू से क्या फायदा, मगर किसान जानते हैं कि वह खेती का मित्र है, जिसका मुख्य भोजन चूहा है। भारतीय संस्कृति में पक्षियों के संरक्षण, संवर्धन की बात है। देवी-देवताओं के वाहन पक्षियों को बनाया गया है। उल्लू धन की देवी लक्ष्मी का वाहन है। उल्लू का भोजन चूहों का मंदिर माँ करणी माता मंदिर राजस्थान में है।
जैव विविधता का संरक्षण वर्तमान में अपने विकास की दुहाई देकर जैव विविधिता का जिस प्रकार शोषण किया जा रहा है उसका दूरगामी दुष्परिणाम भी विकास पर ही देखने को मिलेगा। आज आवश्यकता यह है कि विकास के लिए जैव विविधिता के साथ बेहतर तालमेल बनाया जाए। आरंभ में विकास और जैव विविधिता को दो अलग -अलग अवधारणा के रूप में देखा जाता था, लेकिन बाद में यह महसूस किया गया कि विकास और जैव विविधिता को दो अलग-अलग हिस्से नहीं माना जा सकता। जैव विविधिता के संरक्षण के बिना विकास का कोई महत्व नहीं है। जैव विविधता का संरक्षण करना मानव जीवन के अस्तित्व के लिए आवश्यक है। जैव विविधता के संरक्षण के दो उपाय हैं। पहला, अन्तः आवासीय संरक्षण, जिसमें जीवों के प्राकृतिक आवास में ही संरक्षण पर बल दिया जाता है। जैव संरक्षित क्षेत्र, राष्ट्रीय उद्यान, वन्य जीव संरक्षण क्षेत्र इसके उदाहरण हैं। दूसरा उपाय है बाह्य आवासीय संरक्षण, जिसमें जीवों के आवास से दूर संरक्षण की विधि अपनाई जाती है, जैसे चिड़ियाघर, वनस्पति उद्यान, बीज बैंक, जीन बैंक आदि।
बॉक्स मैटरजैवविविधता क्या है?जैविक विविधता, अथवा जैवविविधता के अंतर्गत पृथ्वी पर रहने वाले सभी तरह के जीवों की विविधता शामिल है। जैवविविधता स्वयं को तीन स्तरों पर अभिव्यक्त करती है: अर्थात प्रजाति विविधता जिसका संबंध जीवित सूक्ष्म जीवों की संख्या और उनके प्रकारों से है; आनुवंशिक विविधता जिसका संबंध प्रजातियों की संख्या के भीतर की आनुवांशिक विविधता से है तथा पारि-प्रणाली विविधता जिसका संबंध पर्यावासों, जैविक समुदायों की विविधता और जैवमंडल में होने वाली पारिस्थितिकीय प्रक्रियाओं से है। आज जो जैवविविधता हम देखते हैं वह विकास के इतिहास के करीब 3.5 बिलियन से अधिक वर्षों का परिणाम है, और उसका यह स्वरूप प्राकृतिक प्रक्रियाओं और अधिकांशत: मानवों के प्रभावों के कारण बना है। जैवविविधता जीवन का एक तानाबाना है जिसका हम अभिन्न हिस्सा है और जिस पर हम पूरी तरह निर्भर रहते हैं। जैवविविधता पृथ्वी की प्राकृतिक जैविक संपदा है और यह हम सभी के जीवन को प्रभावित करती है। मानव अपने भोजन, दवाओं, ऊर्जा तथा अनेक औद्योगिक उत्पादों से संबंधित आवश्यकताओं की पूर्ति जैविक संसाधनों से करता है।
जैव विविधता सूचकांक• सिम्पसन सूचकांकः यह उपस्थित प्रजातियों की संख्या के साथ ही प्रत्येक प्रजाति की प्रचुरता को आधार बनाती है। इस हिसाब से यह प्रजातीय प्रचुरता और प्रजातीय एकरूपता दोनों को महत्व देती है।• शैनन-वीनर सूचकांकः यह एक तंत्र विशेष में नियमितता/अनियमितता का आकलन करती है। नियमितता से यहां तात्पर्य दिए गए नमूने में प्रत्येक प्रजाति के सदस्यों की प्राप्त संख्या से है।जैव विविधता के तीन अन्य तथ्य अधिक बारीकी से अध्ययन करने के लिए परिस्थितिविज्ञानी जैव विविधता के तीन अन्य तथ्यों पर भरोसा करते हैं। ये हैं:अल्फा विविधताः यह विविधता जीवों के ऐसे समहू से संबंधित है जो एक ही पर्यावरण के अंतर्गत जी रहे हैं या एक समान स्रोतों के लिए पारस्परिक क्रिया अथवा प्रतिस्पर्द्धा करते हैं। इसकी माप पारिस्थितिकी तंत्र में मौजूद प्रजातियों की गणना से की जाती है।बीटा विविधताः यह पारिस्थितिकी तत्रों के मध्य प्रजातीय विविधता है। इसमें उन प्रजातियों की संख्या की तुलना की जाती है जो प्रत्येक पारिस्थितिकी तंत्र में विशिष्ट रूप से पाई जाती हैं। बीटा विविधता उच्च होने का अर्थ है विभिन्न आवासों की प्रजातिय संघटन में कम समानताएं।गामा विविधताः यह एक क्षेत्र विशेष के विभिन्न पारिस्थितिकी तंत्रों में सम्पूर्ण विविधताओं का पैमाना है।
भारत में जैव विविधता अधिनियम, 2002जैवविविधता अधिनियम, 2002 भारत में जैवविविधता के संरक्षण के लिए संसद द्वारा पारित एक संघीय कानून है। जो परंपरागत जैविक संसाधनों और ज्ञान के उपयोग से होने वाले लाभों के समान वितरण के लिए एक तंत्र प्रदान करता है। राष्ट्रीय जैव विविधता प्राधिकरण की स्थापना 2003 में जैव विविधता अधिनियम, 2002 को लागू करने के लिए की गई थी। एनबीए एक सांविधिक, स्वायत संस्था है। यह संस्था जैविक संसाधनों के साथ-साथ उनके सतत उपयोग से होने वाले लाभ की निष्पक्षता और समान बटवारे जैसे मुद्दों पर भारत सरकार के लिए सलाहकार और विनियामक की भूमिका निभाती है।
शशांक द्विवेदीउपनिदेशक, मेवाड़ विश्वविद्यालय, चित्तौड़गढ़, राजस्थान संपादक, टेक्निकल टूडे मैगज़ीन 
