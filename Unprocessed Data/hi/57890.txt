शीलाभट्टारिका 9वीं शताब्दी की संस्कृत कवयित्री थीं। अधिकांश प्रमुख संस्कृत काव्य-संग्रहों में उनका काव्य सम्मिलित मिलता है। अनेक मध्यकालीन संस्कृत आलोचकों ने उनके काव्यकौशल की प्रशंसा की है।
10वीं शताब्दी के कवि राजशेखर ने शीलाभट्टारिका को पाञ्चाली शैली की प्रमुख कवयित्री कहकर उनकी प्रशंशा की है। उस समय साहित्य की चार शैलियाँ प्रमुख थीं- वैदर्भी, गौड़ी, लाटी एवं पाञ्चाली। 15वीं शताब्दी में रचित सुभाषितावली में राजशेखर को उद्दृत करते हुए कहा गया है कि पाञ्चाली शैली में शब्द और अर्थ का संतुलन होता है। राजशेखर ने लिखा है कि पाञ्चाली शैली शीलभट्टारिका के काव्य में मिलती है तथा बाणभट्ट के कुछ ग्रन्थों में भी पांचाली शैली के दर्शन होते हैं।
