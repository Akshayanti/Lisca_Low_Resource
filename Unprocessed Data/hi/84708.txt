रूर, या रूर क्षेत्र जर्मनी के उत्तरी राइन-वेस्टफेलिया का एक शहरी क्षेत्र है। इस क्षेत्र का जनसंख्या घनत्व 2,800/km² तथा जनसंख्या 85 लाख है। यह जर्मनी का सबसे बड़ा नगरीय क्षेत्र है और यूरोपीय संघ का तीसरा सबसे बड़ा नगरीय क्षेत्र है। इस क्षेत्र में कई विशाल औद्योगिक नगर हैं। इस क्षेत्र की दक्षिणी सीमा पर रूर नदी, पश्चिम में राइन, और उत्तर में लिप्पे नदी है। दक्षिण-पश्चिम में बर्गिश्चेज लैण्ड है।
यहाँ यूरोप का सबसे बड़ा एवं विश्वविख्यात कोयला क्षेत्र है। जर्मनी का 80% कोयला रूर क्षेत्र से निकाला जाता है। यहाँ से कोयले का निर्यात भी होता है। इसके समीप सीगन नामक स्थान पर कुछ लोहा भी मिलता है। यहाँ से राइन द्वारा कच्चा एवं तैयार माल बाहर भेजने की अच्छी सुविधा है। यह मध्य यूरोप तुल्य जलवायुवाले प्रदेश में पड़ता है। अत: इन कोयला क्षेत्रों के निकट विभिन्न उद्योग धंधों के, जिनमें लोहा इस्पात, सूती, ऊनी तथा रेशमी वस्त्र मुख्य हैं, स्थापित होने के कारण यह यूरोप का एक प्रधान औद्योगिक क्षेत्र बन गया है। यद्यपि स्थानीय लोहा अपर्याप्त है, तथापि बहुत सा लोहा फ्रांस और स्वीडेन से मँगाया जाता है।
