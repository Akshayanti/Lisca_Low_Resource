महापृथ्वी ऐसे ग़ैर-सौरीय ग्रह को कहा जाता है जो पृथ्वी से अधिक द्रव्यमान रखता हो लेकिन सौर मंडल के बृहस्पति और शनि जैसे गैस दानव ग्रहों से काफ़ी कम द्रव्यमान रखे।
महापृथ्वियों की परिभाषा आम तौर पर केवल उनके द्रव्यमान के आधार पर की जाती है। अगर किसी ग्रह को 'महापृथ्वी' बुलाया जाता है तो उसका अर्थ यह नहीं है कि उसका वातावरण, तापमान, भूगोल, बनावट या कक्षा किसी भी तरह से पृथ्वी से मिलता जुलता होगा। अधिकतर स्रोत पृथ्वी से 10 गुना अधिक तक के द्रव्यमान वाले ग्रहों को महापृथ्वी बुलाते हैं। इस से भारी ग्रहों को महापृथ्वी नहीं बुलाया जाता बल्कि गैस दानव ग्रहों की श्रेणी में डाला जाता है।
'महापृथ्वी' को अंग्रेज़ी में 'सुपर अर्थ' बुलाया जाता है।
सौर मंडल में कोई महापृथ्वी ग्रह नहीं है क्योंकि इसमें सारे ग्रह या तो पृथ्वी से छोटे हैं या फिर गैस दानव हैं जिनका भार पृथ्वी का कम-से-कम 14 गुना है।
सबसे पहली मिलने वाली महापृथ्वियाँ सन् 1992 में पी॰ऍस॰आर॰ बी1257+12 नामक पल्सर के इर्द-गिर्द परिक्रमा करती पाई गई थीं। इनके द्रव्यमान पृथ्वी के लगभग 4 गुना थे। किसी मुख्य अनुक्रम तारे की परिक्रमा करने वाली सबसे पहली ज्ञात महापृथ्वी गलीज़ 876 नामक लाल बौने तारे के साथ मिली थी। इस तारे के ग्रहीय मण्डल में पहले ही दो बृहस्पति जितने बड़े गैस दानव ग्रह मिल चुके थे। 2005 में यहाँ एक पृथ्वी के 7.5 गुना द्रव्यमान वाली महापृथ्वी मिली जिसका नाम "गलीज़ 876 डी" रख दिया गया। यह अपने तारे के बहुत पास है और 2 दिनों में एक परिक्रमा पूरी पूरी कर लेती है । इसका तापमान 430-650 कैल्विन के बीच अनुमानित किया गया है और संभव है कि इसपर कुछ मात्रा में पानी भी उपस्थित हो।
2010 में ग्लीज़ 581 तारे के इर्द-गिर्द दो महापृथ्वियाँ पाई गई जो इसके वासयोग्य क्षेत्र की सीमा पर हैं। यहाँ पानी होने की संभावना है। इनमें गलीज़ 581 सी पृथ्वी से 5 गुना द्रव्यमान वाली है और अपने तारे से 0.073 खगोलीय इकाईयों की दूरी पर है।
कॅप्लर अंतरिक्ष यान ने अपने शोध में बहुत सी महापृथ्वियाँ ढूंढी हैं। फ़रवरी 2011 में एक सूची की घोषणा हुई जिसमें कॅप्लर यान द्वारा ढूंढें गए 1,235 ग्रह थे। इनमें से 68 की महापृथ्वी की श्रेणी में होने की संभावना है और 6 शायद पृथ्वी से दुगने भार से कम हैं। इसके आधार पर प्रसिद्ध खगोलशास्त्री सॅथ़ शोस्टैक ने भविष्यवाणी की है कि पृथ्वी से 1,000 प्रकाश वर्षों की दूरी के भीतर कम-से-कम 30,000 ग्रह वास-योग्य हैं। कॅप्लर शोध दल ने अनुमान लगाया है कि आकाशगंगा के भीतर कम-से-कम 50 अरब ग्रह हैं जिनमें से कम-से-कम 50 करोड़ वासयोग्य क्षेत्रों में हैं।
