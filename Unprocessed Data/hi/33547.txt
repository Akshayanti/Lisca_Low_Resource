ओमाटिडियम, जिसका बहुवचन ओमाटिडिया है, कीटों और क्रस्टेशिया जैसे सन्धिपादों की यौगिक आँखों की वह इकाई होती है जिस से वह आँखें बनी हुई होती हैं। प्रत्येक ओमाटिडियम का अलग कोर्निया, लेंस और प्रकाश संवेदक कोशिकाएँ होती हैं। किसी सन्धिपाद द्वारा देखी जाने वाली छवियाँ इन हज़ारों ओमाटिडिया द्वारा एकत्रित जानकारी को सम्मिश्रित कर के बनती हैं। मानवों व अन्य प्राणियों की आँख की तुलना में यौगिक आँख का छवि विभेदन कमज़ोर होता है लेकिन उसका दृष्टिकोण विस्तार, तेज़ हिलावट को भाँपने की क्षमता और कभी-कभी प्रकाश में ध्रुवण भाँपने की क्षमता अधिक होती है। किसी जीव की यौगिक आँख में कितने ओमाटिडिया हैं, यह जीव जाति पर निर्भर करता है। कुछ में केवल 5 होते हैं और कुछ में 30,000 तक हो सकते हैं।
