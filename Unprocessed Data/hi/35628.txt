रघुनाथ झा राष्ट्रीय जनता दल के वरिष्ठ नेता एवं पूर्व प्रधानमंत्री मनमोहन सिंह के नेतृत्व वाली यूपीए सरकार में केंद्रीय भारी उद्योग एवं लोक उद्यम राज्यमंत्री थे। उनका 37 सालों का संसदीय जीवन रहा। वे लगातार छह बार शिवहर से विधायक और दो बार क्रमशः गोपालगंज और बेतिया से सांसद रहे। वे बिहार सरकार में डेढ़ दर्जन से अधिक विभागों के मंत्री रहे थे। 
जनता दल के गठन के बाद उसके प्रथम प्रदेश अध्यक्ष के साथ साथ पूर्व प्रधानमंत्री चंद्रशेखर नीत समाजवादी जनता पार्टी और समता पार्टी के प्रदेश अध्यक्ष रहे थे। वर्ष 1990 में उन्होने लालू प्रसाद यादव को बिहार के मुख्यमंत्री बनाने में अहम भूमिका निभाई थी। 
