थॉर मार्वल कॉमिक्स द्वारा प्रकाशित अमेरिकी कॉमिक पुस्तकों में दिखने वाला एक काल्पनिक सुपरहीरो है, जो नॉर्स मिथकों के इसी नाम के तूफ़ान के देवता पर आधारित है। थॉर एस्गार्ड का राजा है, और म्योल्निर नामक हथोड़े का उपयोग अपने अस्त्र के रूप में करता है, जो उसे उड़ने की, तथा मौसम पर नियंत्रण करने की क्षमता प्रदान करता है।
यह चरित्र पहली बार जर्नी इन मिस्ट्री #83 में प्रकाशित हुआ था, और इसे संपादक-आलेखक स्टैन ली, लिपिक लैरी लिबेर और पेनसिलर-प्लॉटर जैक किर्बी ने बनाया था। थॉर की कई सीमित श्रृंखलाएं प्रकाशित हुई, और वह सुपर हीरो टीम अवेंजर्स का संस्थापक सदस्य है, जो उस श्रृंखला के प्रत्येक संस्करण में प्रदर्शित होता है। यह चरित्र एनिमेटेड टेलीविजन श्रृंखला, कपड़े, खिलौने, व्यापार कार्ड, वीडियो गेम और फिल्मों सहित मार्वल संबंधित अन्य मर्चेंडाइज में भी दिखाई दिया है।
चरित्र को पहली बार 1988 की टेलीविजन फिल्म द इनक्रेडिबल हल्क रिटर्न्स में लाइव एक्शन द्वारा चित्रित किया गया था, जिसमें थॉर की भूमिका एरिक एलन क्रेमर ने निभाई थी। अभिनेता क्रिस हैमस्वर्थ मार्वल सिनेमेटिक यूनिवर्स की फिल्मों में थॉर ओडिन्सन की भूमिका निभा रहे हैं। हैम्सवर्थ थॉर, द अवेंजर्स, थॉर: द डार्क वर्ल्ड, अवेंजर्स: एज ऑफ़ अल्ट्रॉन, और थॉर: रैग्नारॉक में थॉर का अभिनय कर चुके हैं, और वह ही एमसीयू की आगामी अवेंजर्स: इन्फिनिटी वॉर और उसके सीक्वल में भी थॉर की भूमिका का निर्वहन करेंगे। इसके अतिरिक्त, हैम्सवर्थ के थॉर के अभिलेखीय फुटेज मार्वल के टीवी कार्यक्रम एजेंट्स ऑफ़ शील्ड के एपिसोड "पायलट" और "द वेल" में भी उपयोग किए गए थे। थॉर को 2011 में आईजीएन ने अपनी "टॉप 100 कॉमिक बुक हीरोज ऑफ ऑल टाइम" की सूची में 14वें स्थान पर, और 2012 में "टॉप 50 अवेंजर्स" की सूची में पहले स्थान पर रखा।
साँचा:Marvelwiki
