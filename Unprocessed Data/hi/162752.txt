हेमिस राष्ट्रीय उद्यान या भारत के जम्मू और कश्मीर राज्य में पूर्वी लद्दाख क्षेत्र में काफ़ी ऊंचाई में स्थित एक राष्ट्रीय उद्यान है। यह भारत में हिमालय के उत्तर में एकमात्र राष्ट्रीय उद्यान है, भारत में सबसे बड़ा अधिसूचित संरक्षित क्षेत्र और नंदा देवी बायोस्फ़ियर रिजर्व और आसपास के संरक्षित क्षेत्रों के बाद दूसरा सबसे बड़ा सन्निहित संरक्षित क्षेत्र है। पार्क कई लुप्तप्राय स्तनधारियों की प्रजातियों सहित हिम तेंदुए का भी निवास स्थान है। 
उद्यान के उत्तर में सिंधु नदी बहती है और दक्षिण में ज़ांस्कर शृंखला है और इसके अंतर्गत मरखा, सुमदाह और रुम्बक के जलग्रह आते हैं।
सन् 1981 में उद्यान की स्थापना हुयी और उस समय इसमें केवल मरखा और रुम्बक के जलग्रह सम्मिलित किये गये थे और इसका क्षेत्रफल मात्र 600 वर्ग कि॰मी॰ था। सन् 1988 में कुछ सन्निहित इलाके जोड़ दिये गये और इसका क्षेत्रफल 3350 वर्ग कि॰मी॰ तक बढ़ गया। फिर सन् 1990 में इसका क्षेत्रफल बढ़ाकर 4400 वर्ग कि॰मी॰ कर दिया गया और अब यह दक्षिण एशिया में सबसे बड़ा राष्ट्रीय उद्यान है।
