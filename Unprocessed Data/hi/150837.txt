फटा पोस्टर निकला हीरो 2013 की बॉलीवुड की एक्शन हास्य फ़िल्म है। फ़िल्म में मुख्य भूमिका शाहिद कपूर और इलियाना डी'क्रूज़ ने निभाई है। फ़िल्म के निर्देशक टिप्स म्यूज़िक फ़िल्म्स के रमेश तौरानी हैं और राजकुमार सन्तोषी फ़िल्म निर्माता हैं, जिन्होंने घायल, अंदाज़ अपना अपना, ख़ाकी और अजब प्रेम की ग़ज़ब कहानी जैसी फ़िल्मों का निर्देशन कार्य किया है। फ़िल्म 20 सितम्बर 2013 को जारी की गयी।
यह एक युवा लड़के विश्वास राव की कहानी है जो हीरो बनने के सपने देखता है। उसकी माँ सावित्री देवी ऑटोरिक्शा चलाती हैं और चाहती हैं कि उनका बेटा ईमानदार पुलिस अफ़सर बने। सावित्री के पति, यशवंत राय भ्रष्ट पुलिस अफ़सर होते हैं, जिनकी एक कार दुर्घटना में मौत हो जाती है। उस समय वो अवैध तरीके से मिली संपत्ति लेकर, अपनी बीवी और नवजात बच्चे विश्वास को छोड़कर भाग रहे थे। विश्वास को मुंबई के पुलिस विभाग से इंटरव्यू का बुलावा आता है। लेकिन वह फ़िल्म इंडस्ट्री में मौके की तलाश रहा होता है। वह फ़िल्मी दुनिया के लिए अपना संघर्ष शुरू कर देता है। एक दिन जब वह पुलिस की वर्दी में घूम रहा होता है, उसकी मुलाकात सामाजिक कार्यकर्ता काजल से होती है, जो उसे भूल से पुलिस अफ़सर समझ लेती है। यह बात तेज़ी से फैलती है। ग़लती से विश्वास की फ़ोटो अख़बार में छप जाती है। बाद में विश्वास के जीवन में बहुत उतार चढ़ाव आने का दौर आरम्भ होता है।

फ़िल्म का संगीत प्रीतम चक्रबर्ती ने बनाया है जिसके गीत इरशाद कामिल और अमिताभ भट्टाचार्य ने लिखे हैं।प्रथम गीत तु मेरे अगल बगल है 26 जुलाई 2013 को जारी किया गया। यह गीत मिका सिंह ने गाया है।फ़िल्म के पाँच गीत: हे मिस्टर डीजे एक क्लब गीत है जो बेनी दयाल, शेफाली आलवरीज एवं शाल्मली खोलगडे ने गाया है। गीत रंग शरबतों का आतिफ़ असलम एवं चिन्मयी ने गाया है। एक अन्य संस्करण मैं रंग शरबतों का अरिजीत सिंह ने गाया है। धतिंग नाच एक आयटम नम्बर है जो नर्गिस फ़ख़री पर फ़िल्माया गया है और नेहा कक्कड़ और नकाश ने इसे गाया है।
फ़िल्म के अन्य चार गीत संगीत स्ट्रीमिंग सेवा सावन पर ​​विशेष रूप से जारी किए गए।
फ़िल्म फटा पोस्टर निकला हीरो का विज्ञापन चित्र अर्थात झलक 14 जुलाई 2013 को जारी की गयी थी।
 
