अल्मोड़ा, भारत के उत्तराखंड राज्य में स्थित एक नगर है। यह अल्मोड़ा जिले का प्रशासनिक मुख्यालय भी है। इस नगर को राजा कल्याण चंद ने 1568 में स्थापित किया था। महाभारत के समय से ही यहां की पहाड़ियों और आसपास के क्षेत्रों में मानव बस्तियों के विवरण मिलते हैं। अल्मोड़ा, कुमाऊँ राज्य पर शासन करने वाले चंदवंशीय राजाओं की राजधानी थी।
स्कन्दपुराण के मानसखंड में कहा गया है कि कौशिकी और शाल्मली नदियों के बीच में एक पावन पर्वत स्थित है। यह पर्वत और कोई पर्वत न होकर अल्मोड़ा नगर का पर्वत है। यह कहा जाता है कि इस पर्वत पर विष्णु का निवास था। कुछ विद्वानों का यह भी मानना है कि विष्णु का कूर्मावतार इसी पर्वत पर हुआ था।
एक कथा के अनुसार यह कहा जाता है कि अल्मोड़ा की कौशिका देवी ने शुंभ और निशुंभ नामक दानवों को इसी क्षेत्र में मारा था। कहानियाँ अनेक हैं, परन्तु एक बात पूर्णत: सत्य है कि प्राचनी युग से ही इस स्थान का धार्मिक, भौगोलिक और ऐतिहासिक महत्व रहा है।
स्थानीय परंपरा के अनुसार, तिवारी अल्मोड़ा के सबसे पहले निवासियों में थे, जो कटारमल के सूर्य मंदिर में बर्तनों की सफाई के लिए रोज़ एक प्रकार की वनस्पति की आपूर्ति करते थे। प्राचीन ग्रंथों, जैसे विष्णु पुराण और स्कन्दपुराण में इस क्षेत्र में मानव बस्तियों के होने का वर्णन है। शक, नाग, किराट, खस और हुन जातियों को इस क्षेत्र की सबसे प्राचीन जनजातियों के रूप में श्रेय दिया जाता है। 
हस्तिनापुर शाही परिवार के कौरव और पांडव मैदानी इलाकों के अगले महत्वपूर्ण राजकुमार थे, जिन्होंने इन हिस्सों पर विजय प्राप्त कर इन्हें प्रभावित किया। महाभारत युद्ध के बाद, यहां हस्तिनापुर के राजाओं का शासन कुछ समय तक बना रहा, हालांकि उनका अधिकार नाममात्र से अधिक नहीं था। वास्तविक शासक स्थानीय ही थे, जिनमें से कुनिंदा प्रमुख थे। खस अन्य प्राचीन लोग थे, जो प्रारंभिक आर्यन लोगों से संबंधित थे और उन दिनों व्यापक रूप से बिखरे हुए थे। उन्होंने ही इस क्षेत्र को खसदेश या खसमंडल का नाम दिया।
प्राचीन अल्मोड़ा कस्बा, अपनी स्थापना से पहले कत्यूरी राजा बैचल्देव के अधीन था। उस राजा ने अपनी धरती का एक बड़ा भाग एक गुजराती ब्राह्मण श्री चांद तिवारी को दान दे दिया। कत्यूरी राजाओं के समय में इसे राजपुर कहा जाता था। 'राजपुर' नाम का बहुत सी प्राचीन ताँबे की प्लेटों पर भी उल्लेख मिला है।
अल्मोड़ा में चंदों के आगमन से पहले दो राजा नगर के दोनों छोरों पर स्थित दो किलों में रहते थे। नगर के दक्षिण में खागमरा नामक किला था, जिसमें कत्यूरी राजा बैचल्देव उर्फ बैजलदेव का महल था। कत्यूरी राजाओं ने इस किले को नवीं शताब्दी में बनवाया था। राजा बैचल्देव का शासन बारामण्डल के कुछ इलाके तक ही था। वहीं नगर के उत्तर-पश्चिम में, एक पर्वत के अंत में, रेयलाकोट का किला था, जो कि पूर्वकाल में रेयला समुदाय के एक राजा का महल था। कहा जाता है कि इस महल में स्फटिक के खंभे फिट थे। अाज भी इस किले के खंडहर विद्यमान् हैं। रेयलाओं के वंशज अल्मोड़ा में चंदों के आने तक उपस्थित थे।
कीर्ति चंद ने बारहमण्डल पर हमला किया और अपने राज्य में शामिल कर लिया। जब राजा भीष्म चंद ने खागमरा के किले के पास नई राजधानी की नींव रखी, तो उन्होंने शुरू में इसे आलमनगर नाम दिया था, हालांकि यह नाम लोकप्रिय नहीं हो सका। उनकी मृत्यु पर उनके पुत्र कल्याण चंद द्वारा 1568 में अल्मोड़ा कस्बे की स्थापना की गई। अल्मोड़ा नगर के मध्य में मल्लाताल नाम का एक दूसरा किला भी है। इसे राजा रूद्र चंद ने सन् 1563 ई. में बनवाया था। अदालत और शाही खजाने यहां स्थित थे। कोलमती पर्वत में अल्मोड़ा के उत्तर में चंद राजाओं का शस्त्रागार था।
राजा रूद्र चंद ने अल्मोड़ा में ही संस्कृत के अध्ययन के लिए सुविधाएं प्रदान करवाई थी। उनके पुत्र लक्ष्मी चंद ने अल्मोड़ा में महादेव का मंदिर बनाया और इसका नाम लक्ष्मेश्वर रखा। बाज बहादुर चंद ने पिंडर घाटी में स्थित बन्धन गढ़ और लोहाबा पर हमला किया और जुनेगढ़ पर कब्जा करने में सफल रहे। अपनी जीत मनाने के लिए, उन्होंने वहां के मंदिर से नंददेवी की मूर्ति ली और इसे अल्मोड़ा के पुराने किले में स्थित एक मंदिर में स्थापित किया। 1688 में, राजा उद्योत चंद ने गढ़वाल और डोटी पर अपनी जीत को चिन्हित करने के लिए अल्मोड़ा में कई मंदिरों की स्थापना की, जिनमें त्रिपुर सुंदरी, उद्योत चंदेश्वर और परबतेश्वर शामिल थे। अल्मोड़ा में गणेश मंदिर के पुनर्निर्माण का श्रेय राजा ज्ञान चंद को दिया जाता है।
1744 में, रोहिल्ला नेता अली मोहम्मद खान ने इस इलाके में एक सेना को भेजा और भीमताल के रास्ते से अल्मोड़ा में प्रवेश किया। चन्द सेना उनका विरोध नहीं कर पाई, क्योंकि तत्कालीन शासक कल्याण चंद, कमजोर और अप्रभावी थे। रोहिल्लाओं ने अल्मोड़ा पर कब्जा कर लिया, और सात महीनों तक वहां ही रहे। इस समय में उन्होंने राज्य के बहुत से मंदिरों को नुकसान भी पहुंचाया। हालांकि अंततः क्षेत्र के कठोर मौसम से तंग आकर, और तीन लाख रुपए के हर्जाने के भुगतान पर, रोहिल्ला वापस अपनी राजधानी बरेली लौट गये।
1791 में, नेपाल के गोरखाओं ने काली नदी के पश्चिम की ओर अपने राज्य का विस्तार करने के लिये अल्मोड़ा पर आक्रमण किया, और उस पर आसानी से कब्जा कर लिया। फलस्वरूप कुमाऊं साम्राज्य का अंत हो गया और राजधानी के तौर पर अल्मोड़ा का महत्तव समाप्त हो गया। गोरखा शासन चौबीस साल तक चला था। गोरखाओं ने काली से अलकनंदा तक सड़क का निर्माण किया था। यह सड़क अल्मोड़ा होते हुए ही काली से श्रीनगर तक पहुंचती थी। गोरखा शासन के समय अल्मोड़ा में लगभग 1000 घर थे, और यह कुमाऊं क्षेत्र का सबसे बड़ा नगर था।
1800 के बाद से तराई के ब्रिटिश क्षेत्र में उनकी बार-बार घुसपैठ के कारण, भारत के गवर्नर-जनरल लॉर्ड मोइरा ने दिसंबर 1814 में अल्मोड़ा पर हमला करने का फैसला किया जो एंग्लो-गोरखा युद्ध की शुरुआत का प्रतीक था। गोरखा सेना ने सितोली के किले से अंग्रेजों के खिलाफ मोर्चा संभाला। 26 अप्रैल को कर्नल निकोलस द्वारा भारी तोपें दागे जाने के बाद, गोरखाओं द्वारा आत्मसमर्पण के लिए निष्कर्ष निकाला गया। 27 अप्रैल 1815 को अंग्रेज अल्मोड़ा पर कब्जे के कारण, पूरे कुमाऊं को अपने वर्चस्व के अधीन ले आये थे। 30 अप्रैल 1815 को गोरखाओं ने सामान बांधा और समझौते की शर्तों के अनुसार झूलाघाट के रास्ते से डोटी चले गये। श्री गार्डनर ने 3 मई 1815 को एक घोषणा जारी की कि कुमाऊं को ब्रिटिश साम्राज्य से जोड़ा जा चुका है। 3 मई 1815 को ही गवर्नर-जनरल के आदेश से ई गार्डनर को कुमाऊं का आयुक्त और गवर्नर-जनरल का एजेंट नियुक्त किया गया। बाद में 1816 में गोरखाओं ने सुगौली संधि पर हस्ताक्षर किए, जिसके अनुसार नेपाल ने उन सभी प्रदेशों को वापस सौंप दिया जो कि गोरखाओं ने कब्जा कर लिया था। युद्ध के बाद, अल्मोड़ा के लाल मंडी किले का नाम 'फोर्ट मोइरा' रखा गया था।
श्री ट्रेल लिखते हैं कि 1821 में, अल्मोड़ा में 742 घर थे, जिनमें 9369 पुरुष, 1178 महिलाएं और 968 बच्चे रहते थे, और कुल जनसंख्या 3505 थी। अल्मोड़ा पर विजय प्राप्ति के बाद, 1839 तक अंग्रेजी सेना के सैनिक और अधिकारी हवलबाग में रहते थे। बाद में सेना के कार्यालयों को अल्मोड़ा स्थानांतरित किया गया और सेना को लोहाघाट और पिथौरागढ़ में तैनात कर दिया गया। इस सेना को ही बाद में कुमाऊं बटालियन कहा जाने लगा। 1846 में इसे वापस लालमांडी के किले में स्थानांतरित कर दिया गया, जहां यह रानीखेत छावनी बनने तक तैनात रही।
अल्मोड़ा में कुष्ठ रोगियों के लिये इलाज की व्यवस्था श्री रामसे द्वारा की गई थी। 1804 में श्री रामसे ने सरकार की अनुमति के साथ हवलबाग मे कुष्ठ रोगियों को स्थान दिया था। 1836 के बाद से ही उन्होंने शहर में आए कुष्ठ रोगियों को भोजन और कपड़े वितरित करना शुरू कर दिया था। 1840 में 20 लोगों की क्षमता वाला कॉटेज गणेशगैर में बनाया गया था। 1848 में, वर्तमान अस्पताल के पास, एक इमारत का अधिग्रहण किया गया और 1851 में इस अस्पताल के प्रभारी फरहर बुडन को रखा गया। तब इसमें 31 कोढ़ी थे। 1854 में ए.यू. मिशनरी ने इस अस्पताल की सदस्यता उठाई, और वर्तमान स्थान को अधिग्रहित कर वहां एक लेपर-हाउस की स्थापना की।
1837 में स्थापित अल्मोड़ा का पुलिस स्टेशन पहाड़ियों में सबसे पुराना है। यह अनुमान है कि यहां जेल की स्थापना 1822-23 में हुई थी। 1844 में अल्मोड़ा में एक मिशन स्कूल खोला गया था जो 1871 में रामसे कॉलेज में परिवर्तित हुआ था, लेकिन फिर, उसे वापस एक हाई स्कूल में परिवर्तित किया गया। यह पहला स्कूल है, जिसने अल्मोड़ा में अंग्रेजी शिक्षा शुरू की। वर्ष 1851 में जिक्र बोर्ड स्थापित किया गया था। 1864 में अल्मोड़ा नगर पालिका का गठन किया गया। जिक्र बोर्ड में पहले सरकार द्वारा सदस्यों को नियुक्त किया जाता था। चुनाव की व्यवस्था 1898 में शुरू की गई थी, और पहला चुनाव 1899 में हुआ था। जिक्र बोर्ड का पहला गैर-सरकारी अध्यक्ष 1911 में चुना गया था। 
अल्मोड़ा में सबसे पहले प्रेस खोलने और अख़बार प्रकाशित करने का श्रेय पंडित बुद्बिबल्लभ पंत को दिया जाता है। 1871 में उन्होंने एक बहस क्लब खोला। बाद में श्री पंत ने यहां एक प्रेस खोला और एक साप्ताहिक पत्रिका अल्मोड़ा अखबार भी प्रकाशित किया। पहले वह खुद इसे संपादित करते थे, लेकिन बाद में यह काम मुन्शी सदनंद सानवाल ने संभाला। अल्मोड़ा अखबार इस प्रांत की सबसे पुरानी हिंदी साप्ताहिक थी। 1893-94 में बाबू देवीदस ने 'कुमाऊं प्रिंटिंग प्रेस' खोला, जिसने 'कुर्मांचल समाचार' नामक साप्ताहिक प्रकाशित किया। कुमाऊँ प्रिंटिंग से एक अन्य साप्ताहिक, 'कुर्मांचल मित्र' भी प्रकाशित हुआ करता था, लेकिन कुछ समय बाद इसे रोक दिया गया था।
20 वीं शताब्दी की शुरुआत तक, अल्मोड़ा अल्मोड़ा जिले का मुख्यालय बन गया था। यह लंदन मिशनरी और अमेरिकन मेथडिस्ट बिशप मिशन का मुख्यालय भी था। 1901 में एक नया अस्पताल अल्मोड़ा में स्थापित किया गया था। महिला अस्पताल 1927 में खोला गया। अल्मोड़ा टाउन स्कूल की स्थापना 1907 में हुई थी। 1932 में शीतलाखेत में एसएस बॉय स्काउट एसोसिएशन के निर्मलवन ग्रीष्मकालीन शिविर को खोला गया। 1920 में पहली मोटर लॉरी अल्मोड़ा पहुंची थी, तब से ही मोटर परिवहन काफी लोकप्रिय हो गया। 1937 तक, अल्मोड़ा से टेलीग्राम लोहाघाट, पिथौरागढ़, मुक्तेश्वर और रानीखेत तक भेजा जा सकता था। रानीखेत के जरिए नैनीताल और अन्य क्षेत्रों के लिए टेलीफ़ोनिक कॉल भी किए जा सकते थे। 1940 में अल्मोड़ा में लगभग 35 निरीक्षण बंगले थे।
1913 में श्री बद्री दत्त पाण्डेय ने अल्मोड़ा अखबार का संपादन अपने हाथों में ले किया। उसने ही इसे राष्ट्रीय रंग दिया, जिससे इसने बहुत प्रगति की। अल्मोड़ा अखबार के ग्राहकों की संख्या 50-60 से बढ़कर 1500 हो गई थी, लेकिन 1917 में इसे बंद कर दिया गया। 1918 में ही बद्री दत्त पाण्डेय ने अपने दोस्तों की मदद से देशभक्त नामक प्रेस खोला, और उसमें से एक पत्रिका, शक्ति प्रकाशित की, जो एक राष्ट्रीय पत्रिका थी। शक्ति की नीतियों पर नाखुश होने के कारण कुछ साझेदारों ने अपना शेयर वापस ले लिया और 1919 में सोमबारी प्रेस खोला, जिसमें से कुछ समय के लिए ज्योति नामक एक पत्रिका प्रकाशित हुई।
अल्मोड़ा के एसएसजे कैम्पस में स्थित भूगोल विभाग 1955 में स्थापित कुमाऊं विश्वविद्यालय के सबसे पुराने विभागों में से एक है। अल्मोड़ा कॉलेज पहले आगरा विश्वविद्यालय से संबद्ध डिग्री कॉलेज हुआ करता था। 1973 में नैनीताल में कुमाऊं विश्वविद्यालय की स्थापना के साथ ही, यह कुमाऊं विश्वविद्यालय का घटक महाविद्यालय बन गया और 1994 में इसे विश्वविद्यालय के कैंपस का दर्जा दे दिया गया।
9 नवंबर 2000 को उत्तराखंड राज्य की स्थापना पर, अल्मोड़ा नए राज्य का एक हिस्सा बन गया। 6 सितम्बर 2016 को यहां उत्तराखण्ड आवासीय विश्वविद्यालय की स्थापना हुई, और फिर अप्रैल 2017 में अल्मोड़ा में ही स्थित उदय शंकर राष्ट्रीय संगीत नाट्य अकादमी और स्व. जगत सिंह बिष्ट राजकीय होटल मैनेजमेंट संस्थान को आवासीय विवि के अधीन कर दिया गया।
