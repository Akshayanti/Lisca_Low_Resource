

उत्तर प्रदेश राज्य राजमार्ग 12 भारत के उत्तर प्रदेश राज्य का एक राज्य राजमार्ग है। 146.98 किलोमीटर लम्बा यह राजमार्ग कैराना से शुरू होकर रेहर तक जाता है। इसे 	पानीपत-खटीमा मार्ग भी कहा जाता है। यह मुज़फ़्फ़र नगर और बिजनौर जिलों से होकर गुजरता है। सन् 2000 में उत्तर प्रदेश के विभाजन से पहले यह राजमार्ग रेहर से आगे नैनीताल जिले के खटीमा नगर तक जाता था।
यह राजमार्ग कैराना नगर के समीप हरियाणा सीमा से शुरू होता है। हरियाणा राज्य में आगे यही मार्ग पानीपत नगर तक भी जाता है। कैराना से पूर्व की ओर बढ़ता हुआ यह राजमार्ग शामली पहुंचता है, जहां राष्ट्रीय राजमार्ग 709ए और 709बी इसे काटते हैं। शामली से पूर्व की और आगे बढ़कर यह मुजफ्फरनगर पहुँचता है, जहां राष्ट्रीय राजमार्ग 334 इसे काटता है। मुजफ्फरनगर से थोड़ा आगे जाकर यह गंगा नदी को पार करता है, बिजनौर नगर पहुंचता है, जहां यह राष्ट्रीय राजमार्ग 34 को काटता है। बिजनौर से आगे बढ़कर शेरकोट और अफजलगढ़ होते हुए यह राजमार्ग उत्तराखण्ड सीमा पर स्थित रेहर में समाप्त हो जाता है। उत्तराखण्ड के गठन से पहले यह राजमार्ग 150 किमी का अतिरिक्त सफर तय करके जसपुर, काशीपुर, बाजपुर, रुद्रपुर, किच्छा तथा सितारगंज होते हुए नेपाल सीमा के पास स्थित खटीमा नगर तक जाता था।
