राम बहादुर राय हिंदी के प्रसिद्ध पत्रकार एवं इंदिरा गांधी राष्ट्रीय कला केन्द्र के अध्यक्ष हैं। वर्तमान में वे देश की सबसे पुरानी बहुभाषी न्यूज एजेंसी हिन्दुस्थान समाचार और उसके प्रकाशनों के समूह सम्पादक हैं। कम समय में ही समाज से जुड़े सवालों पर प्रभावी लेखन के जरिए पहचान बना चुकी पाक्षिक पत्रिका 'यथावत' राम बहादुर राय के ही सम्पादन में निकलती है। वे हिन्दुस्थान समाचार के ही साप्ताहिक 'युगवार्ता' और मासिक 'नवोत्थान' के भी समूह सम्पादक हैं। राय देश के विभिन्न पत्र-पत्रिकाओं में कॉलम लिखते रहे हैं,जो बहुत चर्चित हुए। उन्होंने अपनी रिपोर्टिंग के जरिए भी मिसाल कायम की। एक पत्रकार के तौर पर राय के चलते ही हवाला घोटाला सुर्खियों में आया था। दिल्ली से प्रकाशित हिंदी पाक्षिक प्रथम प्रवक्ता के भी संपादक और बाद में सलाहकार संपादक रहे। वे जनसत्ता समाचार पत्र के संपादक भी रह चुके हैं। राम बहादुर राय की कई पुस्तकें प्रकाशित हैं। इनमें पूर्व प्रधानमंत्री चंद्रशेखर पर 'रहवरी के सवाल', पूर्व प्रधानमंत्री विश्वनाथ प्रताप सिंह पर 'मंजिल से ज्यादा सफर' और आचार्य जे. बी कृपलानी की जीवनी 'शास्वत विद्रोहीः आचार्य जे बी कृपलानी' नामक पुस्तकें शामिल हैं। 
जेपी आंदोलन के संस्थापक संगठनकर्ताओं में एक राम बहादुर राय भी थे। लोकनायक जयप्रकाश नारायण के सहयोगी रह चुके राय ने बिहार में 1974 के छात्र आंदोलन में सक्रिय भूमिका निभायी थी। वे जेपी आंदोलन के ग्यारह सदस्यीय छात्र संघर्ष संचालन समिति के सदस्य थे। राय पहले व्यक्ति थे, जिन्हें अप्रैल 1974 में इंदिरा गांधी सरकार के दौरान आंतरिक सुरक्षा व्यस्था अधिनियम के तहत गिरफ्तार किया गया। इस मामले में सुप्रीम कोर्ट के आदेश से उनकी रिहाई हुई। बाद में आपातकाल के दौरान उन्हें दूसरी बार गिरफ्तार किया गया और वे 16 महीनों तक जेल में रहे। इसके पहले वे 1974 में अखिल भारतीय विद्यार्थी परिषद के राष्ट्रीय सचिव थे। छात्र आंदोलनों से उनका जुड़ाव सत्ताधीशों को हमेशा खटकता रहा। छात्र आंदोलन और जेपी से जुड़ाव ही रहा कि समाज के ज्वलंत मुद्दों पर वह बराबर लिखते रहे। यह सिलसिला अनवरत जारी है। 
रामबहादुर राय को पत्रकारिता के जरिए उनकी उल्लेखनीय सेवाओं के लिए पद्मश्री सम्मान दिया गया। हिन्दी पत्रकारिता के क्षेत्र में उल्लेखनीय योगदान के लिए उन्हें माधव राव सप्रे पुरस्कार से भी सम्मानित किया गया है। 17 जून, 2010 को भोपाल में आयोजित समारोह में मध्यप्रदेश के तत्कालीन मुख्यमंत्री कैलाश जोशी ने श्रीराय को ये सम्मान प्रदान किया। ।
