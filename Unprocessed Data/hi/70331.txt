ऊंटा धुरा या अंटा धुरा हिमालय का एक पहाड़ी दर्रा है जो भारत के उत्तराखंड राज्य के कुमाऊँ क्षेत्र को तिब्बत से जोड़ता है। यह प्राचीनकाल से भोटिया व्यापारियों द्वारा कुमाऊँ और तिब्बत के बीच आने-जाने के लिये प्रयोग किया जाता रहा है।
ऊंटाधुरा दर्रा कुमाऊँ मण्डल के पिथौरागढ़ जनपद की मुनस्यारी तहसील में भारत-तिब्बत सीमा पर स्थित है। समुद्र तल से इसकी ऊंचाई 5,360 मीटर है। यह देखने में ऊँट की पीठ जैसा लगता है, और इस कारण इसे ऊंटाधुरा कहा जाता है। तिब्बत में इसका नाम क्यूनाम ला है।
1909 की इम्पीरियल गैज़ेटर ऑफ इंडिया में इसका वर्णन करते हुए लिखा गया है:
कुमाऊँ की ओर, ऊंटाधुरा से डुंग होते हुए मिलम पहुंचा जा सकता था, जो जोहार घाटी में स्थित था, और भोटिया व्यापारियों का प्रमुख गाँव था। मिलम से आगे मार्तोली और रालम होते हुए मुनस्यारी आता था। मुनस्यारी से यह मार्ग दोफाड़ हो जाता था, एक रास्ता बायीं ओर को अस्कोट-जौलजीबी होते हुए नेपाल को जाता था, जबकि दायीं ओर का रास्ता बागेश्वर होते हुए कुमाऊँ की राजधानी अल्मोड़ा तक आता था। मकर संक्रान्ति के दिन बागेश्वर और जौलजीबी में बड़े मेलों का आयोजन होता था, जिनमें भोटिया व्यापारी अपना सामान बेचकर वापस चले जाते थे।
तिब्बत की ओर, ऊंटाधुरा से दो रस्ते बंट जाते थे, एक पूर्व दिशा की ओर, और दूसरा उत्तर की ओर। पूर्व दिशा वाला मार्ग जैंती ला और कुंगरी-बिंगरी ला दर्रों से होता हुआ ज्ञानमा की ओर जाता था। इन तीनों दर्रों के बीच रुकने योग्य कोई स्थान नहीं होने के कारण भोटिया व्यापारी तीनों दर्रों को एक ही दिन में बिना रुके पार करते थे। ज्ञानमा से आगे यही रास्ता कैलाश-मानसरोवर यात्रा के मार्ग से भी मिलता था। उत्तर की ओर जाने वाले दूसरे रास्ते पर कुछ दूरी पर टोपीढुंगा नामक पहाड़ी आती थी, जहाँ से इन्हीं जगहों के लिए वैकल्पिक मार्ग थे। एक रास्ता दक्षिण पूर्व की ओर जैंती ला को, और दूसरा रास्ता पूर्व की ओर कुंगरी-बिंगरी ला तक जाता था। उत्तर की ओर आगे बढ़ते रहने पर यह रास्ता गरतोक तक जाता था, जो तब पश्चिमी तिब्बत की राजधानी थी।
वर्ष 1821 में चिल्किया मण्डी, ढिकुली से बागेश्वर-मुनस्यारी-मिलम तक सड़क बनायी गयी, जिससे इस दर्रे से आने वाले व्यापारियों को पहली बार मैदानों तक पहुँचने का रास्ता मिला। इस सड़क को 1830 में व्यापारियों के लिए खोला गया था। 1874 तक मुनस्यारी-अस्कोट सड़क का निर्माण हो गया था, और 1898 में टनकपुर नगर के गठन के कुछ समय बाद ही टनकपुर और अस्कोट भी सड़क मार्ग से जुड़ गए थे। टनकपुर से सीधा जुड़ जाने पर तो इस दर्रे का महत्व और भी बढ़ गया, क्योंकि अब और भी बड़ी संख्या में व्यापरी सीधे मैदानों तक सामान बेचने आने लगे थे। यह व्यापर स्वतंत्र भारत तक फलता-फूलता रहा, हालाँकि 1962 के भारत-चीन युद्ध के बाद भोटिया व्यापारियों के तिब्बत सीमा पार करने पर निषेध लग गया, और यह व्यापारी मार्ग समाप्त हो गया।
कई यात्री इस दर्रे को पार कर चुके हैं। उनमें से कुछ प्रमुख नाम निम्न हैं:
