ममित ज़िला भारतीय राज्य मिज़ोरम के आठ ज़िलों में से एक ज़िला है, जिसकी सीमा भारत के त्रिपुरा व असम राज्यों तथा बांग्लादेश से लगती है।
यह ज़िला उत्तर में असम के हैलाकाण्डी ज़िला, पश्चिम में त्रिपुरा के उत्तर त्रिपुरा ज़िला तथा बांग्लादेश, दक्षिण में लुंगलेई ज़िला तथा पूर्व में कोलासिब ज़िला तथा अइज़ोल ज़िला से घिरा हुआ है। इस ज़िले का क्षेत्रफल 3025.75 वर्ग किमी है। इस ज़िले का मुख्यालय ममित कस्बा है।
इस ज़िले में चार ग्राम विकास खण्ड ममित, रिएक, पश्चिम फैलेंग तथा ज़ोलनुआम हैं। ज़िले में तीन विधानसभा क्षेत्र हछेक, दम्पा तथा ममित हैं। 
भारत की जनगणना 2011 के अनुसार ममित ज़िले की जनसंख्या 86,364 है, जिसमे 44,828 पुरुष व 41,356 महिलाएँ हैं। इस ज़िले की जनसंख्या अण्डोरा देश के लगभग बराबर है। जनसंख्या के अनुसार भारत के कुल 640 ज़िलों में इसका स्थान 618वाँ है। ज़िले का जनसंख्या घनत्व 29 प्रत्येक वर्ग किलोमीटर में निवासी है। इस ज़िले की जनसंख्या वृद्धि दर 2001-11 के मध्य 37.56% दर्ज की गयी। ममित ज़िले का लिंगानुपात दर 927 महिलाएँ प्रति 1000 पुरुष है, जबकि साक्षरता दर 84.93% है।17.25% जनसंख्या नगरीय क्षेत्रों तथा 82.75% जनसंख्या ग्रामीण क्षेत्रों में वास करती है।
यहाँ का प्रमुख बहुसंख्यक धर्म ईसाई है, जो कि कुल जनसंख्या का 80.01% है। अन्य अल्पसंख्यक धर्म बौद्ध 14.27%, हिन्दू 3.46%, मुस्लिम 2.06%, जैन 0.04%, सिक्ख 0.02% तथा अन्य 0.02% हैं। 0.12% लोगों ने अपने धर्म का उल्लेख नहीं किया है।
सन 1985 में यहाँ दम्पा बाघ संरक्षित क्षेत्र की स्थापना हुई, जिसका क्षेत्रफल 500 वर्ग किमी है।
निर्देशांक: 23°55′31″N 92°29′29″E / 23.925141°N 92.491368°E / 23.925141; 92.491368 
