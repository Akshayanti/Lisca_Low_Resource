अल्फ़ा फ़ीनाइसिस, जिसका बायर नाम भी यही है, अमरपक्षी तारामंडल का सब से रोशन तारा है और पृथ्वी से दिखने वाले तारों में से 79वाँ सब से रोशन तारा है। यह हमसे क़रीब 85 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान लगभग +2.4 है।
अंग्रेज़ी में अल्फ़ा फ़ीनाइसिस को "ऐन्का" भी कहा जाता हैं। यह अरबी भाषा के "अल-अन्क़ा" से लिया गया है, जिसका मतलब "अमरपक्षी" है। इसे अरबी में "अल-नाइर अल-ज़​ओराक़" भी कहा जाता है, जिसका अर्थ है " नौका का उजला तारा"।
अल्फ़ा फ़ीनाइसिस एक K0 III श्रेणी का नारंगी दानव तारा है। इसका द्रव्यमान हमारे सूरज के द्रव्यमान का 2.5 गुना और इसका व्यास सूरज के व्यास का 11 गुना है। इसकी सतह पर तापमान 4,850 कैल्विन है और इसकी निहित चमक सूरज से 62 गुना है। यह अपना हाइड्रोजन इंधन ख़त्म कर के अब हीलियम के साथ नाभिकीय संलयन कर रहा है। कुछ अरसे बाद यह अपनी बाहरी तहें एक ग्रहीय नीहारिका के रूप में त्यागकर स्वयं एक सफ़ेद बौना बनकर अपने जीवन के अंत में पहुंचेगा।
