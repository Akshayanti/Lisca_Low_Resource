पुलस्त्य, जिसका बायर नामांकन "गामा अर्से मॅजोरिस" है, सप्तर्षि तारामंडल का छठा सबसे रोशन तारा और पृथ्वी से दिखने वाले सभी तारों में से 86वाँ सब से रोशन तारा है। यह हमसे क़रीब 84 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान +2.41 है। इस तारे का नाम महर्षि पुलस्त्य पर रखा गया है।
पुलस्त्य को अंग्रेज़ी में "फ़ॅकडा" भी कहा जाता है। यह अरबी भाषा के "फ़ख़्त अल-दब्ब" से लिया गया है जिसका अर्थ "भालू की जांघ" है। अरब खगोलशास्त्र में इस तारामंडल में जो काल्पनिक भालू की आकृति बनाई जाती थी यह तारा उसके जाँघों में स्थित है।
पुलस्त्य एक A0Ve SB श्रेणी का मुख्य अनुक्रम तारा है। इसकी सतह का तापमान 9,500 कैल्विन है जो कि काफ़ी अधिक है। पुलस्त्य की निहित चमक सूरज की 72 गुना है। इसका द्रव्यमान हमारे सूरज के द्रव्यमान का लगभग 2.7 गुना और व्यास हमारे सूरज के व्यास का 3 गुना है।
