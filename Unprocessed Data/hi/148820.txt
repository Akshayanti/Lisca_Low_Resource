चोगोलीसा पाक अधिकृत कश्मीर के बल्तिस्तान क्षेत्र में स्थित काराकोरम पर्वतों के माशेरब्रुम पर्वत समूह का एक ऊँचा पर्वत है। माशेरब्रुम समूह बाल्तोरो हिमानी से दक्षिण में स्थित है। इस पर्वत के कई शिखर हैं, जिनमें दक्षिण-पश्चिमी और उत्तर-पूर्वी मुख्य हैं। इसके दक्षिण-पश्चिमी मुख वाला शिखर, जिसे चोगोलीसा-1 भी कहते हैं, सबसे ऊँचा है और 7,665 मीटर की बुलंदी रखता है। इसका दूसरा सबसे ऊँचा मुख पूर्वोत्तर वाला है, जिसे चोगोलीसा-2 भी कहते हैं और जिसकी ऊँचाई 7,654 मीटर है। मार्टिन कॉनवे ने सन् 1892 में चोगोलीसा-2 को दुल्हन पर्वत का नाम भी दिया था।
1909 में इटली के अब्रुत्ज़ी के ड्यूक ने एक दस्ते का नेतृत्व किया जो 7,498 मीटर तक पहुँच गया। ख़राब मौसम से उन्हे रुकना पड़ा और वे किसी भी शिखर पर न पहुँच पाए, लेकिन वे उस समय के लिये पृथ्वी पर किसी भी मनुष्य के लिये सबसे ऊँचे स्थान पर पहुँचने का रिकॉर्ड स्थापित कर गए। 1957 में ऑस्ट्रिया के बुह्ल और डिऍमबर्गर ने जून 25 को चोगोलीसा पर चरण खेमे से चढ़ाई शुरु करी। 6,706 की ऊँचाई पर एक स्थान में उन्होने खेमा लगाया। 27 जून को बुरे मौसम की वजह से उन्होने पलटकर नीचे आना आरम्भ किया तो बुह्ल एक खाई में गिरकर ग़ायब हो गए। उनका शरीर कभी बरामद नहीं हुआ है। 9958 में जापान के क्योटो विश्वविद्यालय के फ़ूजीहीरा और हिराई नामक पर्वतारोही चोगोलीसा-1 पर चढ़ने में सफल हुए। 2 अगस्त 1975 को ऑस्ट्रिया के प्रॅसल और आमॅरर अधिक ऊँचे चोगोलीसा-1 पर विजय पा गए।
