लाम्डा वलोरम, जिसका बायर नाम भी यही है, पाल तारामंडल का एक तारा है। यह पृथ्वी से दिखने वाले तारों में से 63वाँ सब से रोशन तारा है। पृथ्वी से देखी गई इसकी चमक +2.23 मैग्नीट्यूड है और यह पृथ्वी से लगभग 570 प्रकाश वर्ष की दूरी पर है। यह एक K श्रेणी का चमकीला दानव या महादानव तारा है। लाम्डा वलोरम एक परिवर्ती तारा भी है जिसकी चमक समय के साथ-साथ +2.14 से +2.30 मैग्नीट्यूड के बीच चढ़ती-उतरती रहती है।
लाम्डा वलोरम तारे को कभी-कभी सुहैल भी कहते है, लेकिन यही नाम गामा वलोरम तारे के लिए भी प्रयोग होता है जिस से असमंजस बन सकता है। यह अरबी भाषा के "अल-सुहैल अल-वज़न" से लिया गया है, जिसका मतलब "वज़न वाला तेजस्वी " है।
लाम्डा वलोरम एक K4.5 Ib-II श्रेणी का तारा है। इसका द्रव्यमान हमारे सूरज के द्रव्यमान का 9 गुना और व्यास हमारे सूरज के व्यास का 200 गुना है। इसकी निहित चमक सूरज की लगभग 10,000 गुना है। इसका सतही तापमान 4,000 कैल्विन है। इस तारे की आयु केवल 2.7 करोड़ साल अनुमानित की गई है । महादानव तारे अपना नाभिकीय संलयन बहुत तेज़ी से चलते हैं जिस से यह कम उम्र के ही मिलते हैं।
