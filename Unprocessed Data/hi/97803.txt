शंकर कुमार सान्याल वरिष्ठ गाँधीवादी विचारक हैं | सम्प्रति वे महात्मा गाँधी द्वारा सन् 1932 में स्थापित ऐतिहासिक संगठन हरिजन सेवक संघ के अध्यक्ष हैं | युवाओं के मध्य अहिंसा, शान्ति तथा मैत्री के प्रचार के लिए वे विश्व भर के कई विश्वविद्यालयों सहित महत्वपूर्ण अकादमिक संस्थाओं को सम्बोधित कर चुके हैं |
शंकर कुमार सान्याल का जन्म 30 जुलाई 1948 को हावड़ा में हुआ था | इनके पिता डॉ. शैलेन्द्रनाथ सान्याल प्रसिद्ध दार्शनिक तथा स्वतंत्रता सेनानी थे | इनकी प्रारम्भिक शिक्षा कलकत्ता में ही हुई तथा ये उच्च शिक्षा के लिए भारत सरकार द्वारा प्रदत्त छात्रवृत्ति पर इंग्लैण्ड के बर्मिंघम विश्वविद्यालय चले गए | इन्हें लन्दन के विश्वप्रसिद्ध रॉयल सोसाइटी ऑफ आर्ट्स का फैलो भी चुना गया |
