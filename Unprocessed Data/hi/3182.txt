राजेन्द्र कृषि विश्वविद्यालय, भारत के बिहार राज्य के समस्तीपुर जिले के पूसा बाजार के निकट स्थित है। यह भारत के 26 कृषि विश्वविद्यालयों में से एक है। जुलाई 2014 में इसे केंद्रीय विश्वविद्यालय बनाने का निर्णय हुआ। मूल रूप में यह संस्थान 'इम्पीरियल कृषि अनुसंधान संस्थान' था जो ब्रिटिश काल में सन् 1903 में स्थापित किया गया था। सन् 1934 में बिहार में एक भयंकर भूकंप आया जिसमें इस संस्थान के मुख्य भवनों को काफी क्षति हुई। इसके परिणामस्वरूप उसी वर्ष इस संस्थान को नयी दिल्ली स्थानान्तरित कर दिया गया जिसे 'पूसा कैम्प्स' कहा गया। आगे चलकर दिल्ली स्थित यह संस्थान का नाम भारतीय कृषि अनुसंधान संस्थान कर दिया गया और पूसा में जो कुछ बचा रहा उसे पदावनत करके 'कृषि अनुसंधान स्टेशन' कहा जाने लगा। अन्तत: 3 दिसम्बर सन् 1970 को भारत सरकार ने इसी को नामान्तरित करके 'राजेन्द्र कृषि विश्वविद्यालय' के रूप में बदल दिया।
इस विश्वविद्यालय में पांच संकाय हैं - कृषि, पशुचिकित्सा, कृषि इंजीनियरी, मूलभूत विज्ञान तथा मानविकी एवं गृह विज्ञान। इसके अलावा कृषि महाविद्यालय, मत्स्य महाविद्यालय तथा दुग्ध प्रौद्योगिकी महाविद्यालय भी हैं। यह विश्वविद्यालय 6 पूर्व-स्नातक पाठ्यक्रम, 33 परा-स्नातक कार्यक्रम तथा 18 पीएचडी कार्यक्रम संचालित करता है। भारत का यह एकमात्र विश्वविद्यालय है जो कृषि-व्यवसाय में एमबीए की डिग्री प्रदान करता है।
