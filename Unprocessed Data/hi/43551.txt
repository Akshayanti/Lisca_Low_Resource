जयपुर-किशनगढ़ द्रुतगामी मार्ग, जिसे जयपुर-अजमेर एक्सप्रेसवे भी कहते हैं, एक 90 किलोमीटर लम्बा पहुँच नियंत्रित द्रुतमार्ग है, जो भारतीय राज्य राजस्थान की राजधानी, जयपुर को किशनगढ़ से जोड़ता है। यह द्रुतमार्ग रा. रा. 8 का एक खण्ड है जो कि स्वर्ण चतुर्भुज परियोजना का हिस्सा है, जो अपने आप में राष्ट्रीय राजमार्ग विकास परियोजना का एक हिस्सा है। इस एक्सप्रेसवे की चौड़ाई छह लेन है, तथा इसका उद्घाटन अप्रैल, 2005 में किया गया था। 
जीवीके जयपुर एक्सप्रेसवे प्राइवेट लिमिटेड ने बिल्ड-ऑपरेट-ट्रांसफर मॉडल के तहत इस द्रुतमार्ग का निर्माण कार्य किया है। 7.29 अरब रुपये की लागत से निर्मित यह द्रुतमार्ग, सरकारी-निजी साझेदारी मॉडल के तहत निर्मित होने वाली पहली भारतीय सड़क है। 
