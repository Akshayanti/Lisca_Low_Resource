सेरछिप ज़िला भारतीय राज्य मिज़ोरम के आठ ज़िलों में से एक ज़िला है। इस ज़िले का क्षेत्रफल 1421.60 वर्ग किमी है। सेरछिप कस्बा इस ज़िले का प्रशासनिक मुख्यालय है। यह ज़िला 15 सितम्बर 1988 को अइज़ोल ज़िले की पूर्व लुंगदार तथा थिंगसुलथलैयाह तहसीलों से अलग होकर बना।
भारत की जनगणना 2011 के अनुसार यह भारत का सर्वाधिक साक्षर तथा मिज़ोरम का दूसरा सबसे कम जनसंख्या वाला ज़िला है।
यह ज़िला उत्तर तथा उत्तर-पश्चिम में अइज़ोल ज़िले, पश्चिम तथा दक्षिण में लुंगलेई ज़िले, दक्षिण पूर्व में म्यांमार तथा पूर्व में चम्फाई ज़िले से घिरा है। 
इस ज़िले का अधिकांश भूभाग पहाड़ी है इसके साथ ही कहीं कहीं नदियों के तट पर जलोढ़ मृदा पायी जाती है जो कृषि कार्य के लिये उपयोग होती है। सेरछिप ज़िला कालादान नदी तथा तुइकुम नदी के मध्य बसा है। तुइकुम नदी से ज़िले को पेय जल प्राप्त होता है तथा कालादान सेरछिप के चावल के कटोरा कहे जाने वाले ज़ोलपुई को सिंचाई का जल उपलब्ध कराती है। मिज़ोरम का सबसे ऊँचा वनतॉंग जलप्रपात ज़िले से पाँच किमी दूर थेनज़ोल में लाऊ नदी पर स्थित है।
इस ज़िले की समुद्र तल से औसत ऊँचाई 888 मीटर है,, औसत वार्षिक दैनिक तापमान 15 °C से 27 °C के मध्य तथा वर्षा मध्यम स्तर की होती है। 
ज़िले का प्रशासन उपज़िलाधिकारी द्वारा किया जाता है जिसका कार्यालय सेरछिप कस्बे में है। ज़िले के तीन प्रखण्ड सेरछिप सदर, उत्तर वनलाईफाई तथा थेनज़ोल हैं।
ज़िले में तीन विधानसभा क्षेत्र तुइकुम, हरंगतुर्जो तथा सेरछिप हैं। अइज़ोल ज़िले के भी तीन गाँव दरलांग, फुलमावी तथा त्लुंगवेल तुइकुम विधानसभा क्षेत्र में आते हैं।
2011 जनगणना के अनुसार सेरछिप ज़िले की जनसंख्या 64,937 है, जिसमे 32,851 पुरुष तथा 32,086 महिलाएँ हैं। इस ज़िले की जनसंख्या लगभग मार्शल द्वीपसमूह के बराबर है। इस ज़िले का जनसंख्या के अनुसार भारत के 640 ज़िलों में 626वाँ स्थान है। इस ज़िले की 2001-11 के मध्य दशकीय जनसंख्या वृद्धि दर 20.56% रही। ज़िले की जनसंख्या घनत्व 46 प्रत्येक वर्ग किलोमीटर में निवासी है। सेरछिप ज़िले की लिंगानुपात दर 977 महिलाएँ प्रति हजार पुरुष है तथा साक्षरता दर 97.91% है। नगरीय जनसंख्या 49.31% तथा ग्रामीण जनसंख्या 50.69% है।
यह जिला भारत के कुछ ईसाई बाहुल्य जिलों में से एक है। 2011 जनगणना के अनुसार यहाँ 97.70% ईसाई, 1.53% हिन्दू, 0.52% मुस्लिम, 0.05% अन्य, 0.01% सिक्ख, 0.01% बौद्ध, 0.01% जैन धर्म के मतावलम्बी हैं। 0.09% ने अपने धर्म का उल्लेख नहीं किया है।
1991 में यहाँ ख्वांगलुंग वन्यजीव अभ्यारण्य की स्थापना की गयी थी, जिसका क्षेत्रफल 35 वर्ग किमी है। 
