द फास्ट एंड द फ्यूरियस 2001 की एक एक्शन-क्राइम फ़िल्म है। रॉब कोहेन द्वारा निर्देशित इस फ़िल्म के निर्माता नील एच॰ मोरिट्ज़ हैं, और इसकी कहानी गैरी स्कॉट थॉम्पसन और डेविड एयर ने लिखी है। यह द फास्ट एंड द फ्यूरियस फ़िल्म शृंखला की पहली फ़िल्म थी। 22 जून 2001 को रिलीज़ हुई इस फ़िल्म ने 38 मिलियन डॉलर के अपने बजट के मुकाबले कुल 207 मिलियन डॉलर की कमाई की।
लॉस एंजेलिस के आस पास लगातार हो रही चोरियों से निजात पाने के लिए एल॰ए॰पी॰डी॰ इंस्पेक्टर ब्रायन ओ'कॉनर को इन चोरियों की तह तक पहुँचने का जिम्मा सौंपती है। ब्रायन एक स्ट्रीट रेसर बनकर एक अन्य रेसर डोमिनिक टोरेटो से मित्रता करता है। वह डॉम की बहन, मिया के माध्यम से उससे नज़दीकियां बढ़ता है, और धीरे धीरे डॉम के गुट में जगह बना लेता है, जिसमें डॉम की प्रेमिका लैटी के अतिरिक्त तीन अन्य सदस्य विन्स, लियोन और जेसी भी होते हैं। एक रात ब्रायन डॉम के विरोधी गुट के सरगना ट्रान के गेराज पर छापा मारता है, जहाँ उसे चोरी हुआ कुछ सामान रखा मिलता है। वह तुरंत एल॰ए॰पी॰डी॰ को खबर करता है, जो ट्रान और उसके सहयोगी लांस को गिरफ्तार कर लेते हैं, लेकिन वह सारा सामान वैध निकलता है, और पुलिस को ट्रान को छोड़ना पड़ता है। अगले दिन, एक रेस में जेसी ट्रान से एक कार हार जाता है, लेकिन शर्तानुसार अपनी कार ट्रान को देने की बजाय वह वहां से भाग निकलता है।
उसी रात को ब्रायन डॉम और उसके साथियों को रात को निकलते देखता है, जिससे उसे पता चलता है कि डॉम ही असली चोर है। वह मिया को अपनी असलियत बताता है, और डॉम को रंगे हाथों पकड़ने के लिए उसके पीछे निकल पड़ता है। चोरी के समय विन्स घायल हो जाता है, और फिर मेडिकल सहायता बुलाने के लिए ब्रायन को डॉम के सामने अपने आधिकारिक रेडियो से इमरजेंसी कॉल करनी पड़ती है, जिससे उसकी पोल खुल जाती है। एम्बुलेंस के पहुँचते ही डॉम बाकी लोगों के साथ वापस चला जाता है। ब्रायन भी डॉम के घर जाता है, जहाँ थोड़ी देर में जेसी भी आ जाता है, और ट्रान से उसकी जान बचाने के लिए डॉम से सहायता मांगता है। जेसी का पीछा करते हुए ट्रान भी वहां आ धमकता है, और उन पर गोलियां बरसा देता है, जिससे जेसी वहीं मर जाता है। डॉम और ब्रायन ट्रान और लांस का पीछा कर उन्हें मार देते हैं, लेकिन डॉम की कार क्षतिग्रस्त हो जाती है। अंत में, ब्रायन डॉम को पकड़ने की जगह उसे अपनी कार दे देता है, जिससे वह पुलिस से बचकर भाग निकलता है।
