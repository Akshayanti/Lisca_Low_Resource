अजीवात् जीवोत्पत्ति सरल कार्बनिक यौगिक जैसे अजीवात् पदार्थों से जीवन की उत्पत्ति की प्राकृतिक प्रक्रिया को कहते हैं। जीवोत्पत्ति पृथ्वी पर अनुमानित 3.8 से 4 अरब वर्ष पूर्व हुई थी। इसका अध्ययन प्रयोगशाला में किए गए कुछ प्रयोगों के द्वारा, और आज के जीवों के जेनेटिक पदार्थों से जीवन पूर्व पृथ्वी पर हुए उन रासायनिक अभिक्रियाओं का अनुमान लगा कर किया गया है जिनसे संभवतः जीवन की उत्पत्ति हुई है।
जीवोत्पत्ति के अध्ययन के लिए मुख्यतः तीन तरह की परिस्थितियों का ध्यान रखना पड़ता है: भूभौतिकी, रासायनिक और जीवविज्ञानी। बहुत अध्ययन यह अनुसंधान करते हैं कि अपनी प्रतिलिपि बनाने वाले अणु कैसे उत्पन्न हुए। यह स्वीकृत है कि आज के सभी जीव आर एन ए अणुओं के वंशज हैं । मिलर-उरे प्रयोग और अन्य ऐसे प्रयोगों ने साबित किया है कि अधिकांश अमीनो अम्लों का संश्लेषण प्राचीन पृथ्वी जैसी परिस्थितियों में अजैविक यौगिकों से हो सकता है। कार्बनिक यौगिक के संश्लेषण की कई क्रियाविधियों का अध्ययन किया गया है, इनमें तड़ित और विकिरण शामिल हैं। अन्य अध्ययन, जैसे कि "मेटाबोलिज्म फर्स्ट हाइपोथिसिस", यह समझने की कोशिश कर रहे हैं कि प्रतिलिपि बनाने वाले अणुओं की उत्पत्ति के लिए जरुरी रसायनों को बनाने के लिए क्या प्राचीन पृथ्वी पर उत्प्रेरक पदार्थों ने कोई भूमिका निभाई होगी। जटिल कार्बनिक यौगिक सौर मण्डल और तारों के बीच के अंतरिक्ष में भी मिलें हैं। यह संभव है कि इन कार्बनिक यौगिकों ने पृथ्वी पर जीवन की शुरुआत के लिए सामग्री प्रदान की हो।
पैनस्पेर्मिया हाइपोथिसिस यह सुझाव देती है कि सूक्ष्मजीवी जीवन उल्काओं, क्षुद्रग्रहों और सौर मण्डल की अन्य छोटी वस्तुऔं द्वारा वितरित किया गया था, और जीवन ब्रह्माण्ड में हर जगह मौजूद हो सकता है। यह सुझाया गया है कि जीवन बिग बैंग के कुछ समय बाद उत्पन्न हुआ हो सकता है। पैनस्पेर्मिया हाइपोथिसिस केवल यह बताती है कि जीवन कहाँ से आया, यह नहीं बताती की जीवन की उत्पत्ति कैसे हुई।
पृथ्वी की उम्र लगभग 4.54 अरब वर्ष है। जीवन का सबसे पुराना निर्विवादित सबूत 3.5 अरब वर्ष पुराना है। पश्चिमी ऑस्ट्रेलिया में 3.48 वर्ष पुराने बलुआ पत्थर में माइक्रोबियल चटाई के जीवाश्म मिलें हैं। जीवन के इस से पुराने सबूत यह हैं 1) ग्रीनलैंड में मिला ग्रेफाइट, जो की एक बायोजेनिक पदार्थ है और 2) 2015 में पश्चिमी ऑस्ट्रेलिया में 4.1 अरब वर्ष पुराने पत्थरों में मिले "बायोटिक जीवन के अवशेष"। एक शोधकर्ता के अनुसार "अगर जीवन पृथ्वी पर बहुत जल्दी उत्पन्न हो गया था, तो यह ब्रह्माण्ड में सामान्य हो सकता है"।
