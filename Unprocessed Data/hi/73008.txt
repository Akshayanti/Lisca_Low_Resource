

उत्तर प्रदेश राज्य राजमार्ग 1 भारत के उत्तर प्रदेश राज्य का एक राज्य राजमार्ग है। 154.13 किलोमीटर लम्बा यह राजमार्ग सोनौली नगर को बलिया से जोड़ता है। इसे सोनौली-नौतनवा-गोरखपुर-देवरिया-बलिया मार्ग भी कहा जाता है। यह महाराजगंज, गोरखपुर, देवरिया और बलिया जिलों से होकर गुजरता है। 
राज्य राजमार्ग 1 नेपाल सीमा से सटे सोनौली नगर से शुरू होता है और नौतनवा होते हुए कोल्हुई तक दक्षिण-पश्चिम दिशा में आगे बढ़ता है। कोल्हुई से यह दक्षिण-पूर्व की और मुड़ता है, और आनंद नगर पहुंचता है, जहां राज्य राजमार्ग 1ए और राज्य राजमार्ग 86 इसे काटते हैं। आनंद नगर से थोड़ा आगे ही राष्ट्रीय राजमार्ग 730 इसे काटता है। दक्षिण-पूर्व में आगे बढ़ते-बढ़ते यह गोरखपुर और देवरिया पहुंचता है। देवरिया से थोड़ा आगे यह घाघरा नदी को पार करता है, और फिर बलिया में राष्ट्रीय राजमार्ग 31 के चौराहे पर समाप्त हो जाता है।
