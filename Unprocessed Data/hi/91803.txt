हैंस श्पेमान, जर्मनी के भ्रूणविज्ञानी थे जिन्हें 1935 में चिकित्साविज्ञान का नोबेल पुरस्कार प्रदान किया गया। उन्होने जिस प्रभाव का अध्ययन किया था उसे आजकल 'भ्रूण प्रेरण' कहा जाता है।
हैंस श्पेमान का जन्म स्टटगार्ट में हुआ था और इन्होंने हाइडेलबर्ग, म्यूनिख तथा वर्टस् बुर्ख में शिक्षा पाई थी।
सन् 1908 में रॉस्टॉक में, सन् 1914 में कैसर विल्हेल्म इंस्टिट्यूट में तथा सन् 1919 से फ्राइबुर्ख इम ब्राइसगॉउ में ये प्रोफेसर नियुक्त हुए।
श्पेमान विलक्षण प्रयोगकर्ता थे। इन्होंने भ्रूण के ऊतकों के रोपण की एक रीति का विकास किया। उभयचरों के भ्रूणविकास निर्धारण के कालिक तथा स्थैतिक संबंधों की खोज के लिए अपने अनेक प्रयोग किए। ये भ्रूणों में संगठनकेंद्रों के आविष्कर्ता थे। इन्होंने कोरकरंध्र के ओष्ठ के संगठन कर्म का सप्रयोग निदर्शन किया। इस उपलब्धि ने अन्य जीवों में इसी प्रकार के संगठनकेंद्रों का पता लगाने तथा पहचानने की रीतियों से संबंधित रासायनिक अध्ययनों को जन्म दिया। सन् 1935 में आपकी खोजों के उपलक्ष्य में आपको नोबेल पुरस्कार प्रदान किया गया।
