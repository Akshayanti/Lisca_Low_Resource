बीटा महाश्वान, जिसका बायर नाम "बीटा कैनिस मेजोरिस" है, महाश्वान तारामंडल में स्थित एक तारा है। यह पृथ्वी से दिखने वाले सभी तारों से 46वाँ सब से रोशन तारा माना जाता है। यह हमसे 500 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.98 है।
बीटा महाश्वान को अंग्रेज़ी में "मुरज़िम" भी कहा जाता है। यह मूल रूप से अरबी भाषा के "मुरज़िम" शब्द से लिया गया है, जिसका अर्थ "घोषणा करने वाला" होता है। यह तारा आकाश में व्याध तारे से बिलकुल पहले उदय होता है। व्याध तारा आकाश में सब से अधिक रोशन तारा है, इसलिए कहा जाता है कि बीटा महाश्वान उसका "मुरज़िम" है यानि उसके आगे चलकर उसके आने की घोषणा करने करने वाला तारा है।
बीटा महाश्वान एक B1 II या B1 III श्रेणी का नीला-सफ़ेद दानव तारा है। यह एक बीटा सॅफ़ॅई परिवर्ती तारा है जिसकी रौशनी छह घंटे के काल में 1.95 से 2.00 मैग्निट्यूड के बीच बदलती है। इसका हाइड्रोजन इंधन ख़त्म होने वाला है और इसके बाद यह हीलियम को नाभिकीय संलयन के लिए इंधन की तरह प्रयोग करेगा।
बीटा महाश्वान की अंदरूनी चमक हमारे सूरज की 19,000 गुना है और इसका व्यास हमारे सूरज के व्यास का 12 गुना।
