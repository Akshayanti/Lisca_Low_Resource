बागेश्वर भारत के उत्तराखण्ड राज्य का एक जिला है, जिसके मुख्यालय बागेश्वर नगर में स्थित हैं। इस जिले के उत्तर तथा पूर्व में पिथौरागढ़ जिला, पश्चिम में चमोली जिला, तथा दक्षिण में अल्मोड़ा जिला है। बागेश्वर जिले की स्थापना 15 सितंबर 1997 को अल्मोड़ा के उत्तरी क्षेत्रों से की गयी थी। 2011 की जनगणना के अनुसार रुद्रप्रयाग तथा चम्पावत के बाद यह उत्तराखण्ड का तीसरा सबसे कम जनसंख्या वाला जिला है।
यह जिला धार्मिक गाथाओं, पर्व आयोजनों और अत्याकर्षक प्राकृतिक दृश्यों के कारण प्रसिद्ध है। प्राचीन प्रमाणों के आधार पर बागेश्वर शब्द को ब्याघ्रेश्वर से विकसित माना गया है। यह शब्द प्राचीन भारतीय साहित्य में अधिक प्रसिद्ध है। बागनाथ मंदिर, कौसानी, बैजनाथ, विजयपुर आदि जिले के प्रमुख पर्यटन स्थल हैं। जिले में ही स्थित पिण्डारी, काफनी, सुन्दरढूंगा इत्यादि हिमनदों से पिण्डर तथा सरयू नदियों का उद्गम होता है।
वर्तमान बागेश्वर क्षेत्र ऐतिहासिक तौर पर दानपुर के नाम से जाना जाता था, और 7वीं शताब्दी के समय यहाँ कत्यूरी राजवंश का शासन था। 13वीं शताब्दी में कत्यूरी राजवंश के विघटन के बाद यह क्षेत्र बैजनाथ कत्यूरों के शासन में आ गया। 1565 में राजा बालो कल्याण चन्द ने पाली, बारहमण्डल और गंगोली के साथ दानपुर पर भी कब्ज़ा कर इसे कुमाऊं में शामिल कर लिया। सन् 1602 मे राजा लक्ष्मी चन्द ने बागनाथ के वर्तमान मुख्य मन्दिर एवं मन्दिर समूह का पुनर्निर्माण किया था। 1791 में, कुमाऊं की राजधानी अल्मोड़ा पर नेपाल के गोरखाओं ने हमला किया और कब्जा कर लिया। गोरखाओं ने इस क्षेत्र पर 24 वर्षों तक शासन किया और बाद में 1814 में ईस्ट इंडिया कंपनी द्वारा पराजित होकर, 1816 में सुगौली संधि के तहत कुमाऊं को अंग्रेजों को सौंप दिया।
19वीं सदी के प्रारम्भ में बागेश्वर आठ-दस घरों की एक छोटी सी बस्ती थी। सन् 1860 के आसपास यह स्थान 200-300 दुकानों एवं घरों वाले एक कस्बे का रूप धारण कर चुका था। मुख्य बस्ती मन्दिर से संलग्न थी। सरयू नदी के पार दुग बाजार और सरकारी डाक बंगले का विवरण मिलता है। एटकिन्सन के हिमालय गजेटियर में वर्ष 1886 में इस स्थान की स्थायी आबादी 500 बतायी गई है। वर्ष 1921 के उत्तरायणी मेले के अवसर पर कुमाऊँ केसरी बद्री दत्त पाण्डेय, हरगोविंद पंत, श्याम लाल साह, विक्टर मोहन जोशी, राम लाल साह, मोहन सिह मेहता, ईश्वरी लाल साह आदि के नेतृत्व में सैकड़ों आन्दोलनकारियों ने कुली बेगार के रजिस्टर बहा कर इस कलंकपूर्ण प्रथा को समाप्त करने की कसम इसी सरयू तट पर ली थी।
बागेश्वर को 1974 में अलग तहसील बनाया गया, और 1976 में इसे परगना घोषित कर दिया गया था। परगना दानपुर के 473, खरही के 66, कमस्यार के 166, और पुँगराऊ के 87 गाँवों का समेकन केन्द्र होने के कारण शीघ्र ही यह प्रमुख प्रशासनिक केन्द्र बन गया। 1985 से ही इसे जिला घोषित करने की मांग अलग-अलग पार्टियों और क्षेत्रीय लोगों द्वारा उठाई जाने लगी, और फिर, 15 सितंबर 1997 को उत्तर प्रदेश की तत्कालीन मुख्यमंत्री मायावती ने बागेश्वर को उत्तर प्रदेश का नया जिला घोषित कर दिया।
2011 की जनगणना के अनुसार बागेश्वर जिले की जनसंख्या 2,59,840 है, जो लगभग वानूआतू देश के बराबर है। जनसंख्या के मामले में भारत के जिलों में इसका स्थान 578वां है । जिले में जनसंख्या घनत्व 116 व्यक्ति प्रति वर्ग किलोमीटर है। 2001-2011 के दशक में इसकी जनसंख्या वृद्धि दर 5.13% थी। बागेश्वर की साक्षरता दर 80.69% है और लिंग अनुपात 1093 महिलायें प्रति 1000 पुरुष है।
जिले के प्रशासनिक मुख्यालय बागेश्वर नगर में हैं। प्रशासनिक कार्यों के लिए जिले को सात तहसीलों में विभाजित किया गया है: बागेश्वर, कपकोट, गरुड़, कांडा, दुगनाकुरी, शामा तथा काफलीगैर। इसके अतिरिक्त जिले को आगे 3 सामुदायिक विकास खण्डों और 397 ग्राम पंचायतों में भी बांटा गया है। जिले में कुल 947 गांव और 2 नगर हैं। बागेश्वर तहसील का गठन 1974 में हुआ था। 12 सितम्बर 1997 को बागेश्वर तहसील से 247 ग्रामों के साथ कपकोट तहसील का गठन किया गया। इसके बाद फरवरी 2004 में बागेश्वर तहसील के 197 ग्रामों से गरुड़ तहसील, तथा बागेश्वर के 147, और कपकोट के 33 ग्रामों से कांडा तहसील का गठन किया गया। शामा तहसील का गठन 23 अक्टूबर 2013 को, और दुगनाकुरी तथा काफलीगैर तहसीलों का गठन 2014 में क्रमशः 19 फरवरी तथा 11 नवंबर को हुआ।
सम्पूर्ण जिला अल्मोड़ा लोक सभा क्षेत्र का हिस्सा है, तथा इसमें दो उत्तराखण्ड विधानसभा निर्वाचन क्षेत्र हैं: बागेश्वर तथा कपकोट। राज्य गठन के समय कांडा विधान सभा क्षेत्र भी था, परन्तु 2009 में हुए परिसीमन के बाद उसका विलय कपकोट में ही कर दिया गया।
बागेश्वर जिले के कस्बे तथा नगर निम्नलिखित हैं।
