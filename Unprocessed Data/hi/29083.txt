गाँव की चौपालों पर वर्षा ऋतु में आल्हा का आनन्द सभी युवा, बाल और बृद्ध मिलकर उठाते हैं।
फर्रुखाबाद में 1865 ई0 में वहाँ के तत्कालीन कलेक्टर सर चार्ल्स इलियट ने अनेक भाटों की सहायता से इसे लिखवाया था। सर जार्ज ग्रियर्सन ने बिहार में एण्टीक्वेरी, भाग 14, पृष्ठ 209, 225 और विसेंट स्मिथ ने बुन्देलखण्ड लिंग्विस्टिक सर्वे ऑफ इण्डिया, भाग 9, 1, पृ0 502 में भी आल्हखण्ड के कुछ भागों का संग्रह किया था। इलियट के अनुरोध पर डब्ल्यू0 वाटरफील्ड ने उनके द्वारा संग्रहीत आल्हखण्ड का अंग्रेजी अनुवाद किया था, जिसका सम्पादन ग्रियर्सन ने 1923 ई0 में किया। वाटरफील्डकृत अनुवाद "दि नाइन लाख चेन" अथवा "दि मेरी फ्यूड" के नाम से कलकत्ता-रिव्यू में सन 1875-76 ई0 में प्रकाशित हुआ था। 
यह आल्हा-ऊदल के वीरतापूर्ण व्यक्तित्व की मनोरम गाथा है जिसमें उत्साह और गौरव की मर्यादा का सुन्दर ढँग से निर्वाह किया गया है। इसने जनता की सुप्त भावनाओं को सदैव गौरव के गर्व से सजीव रखा है।
पं0 ललिता प्रसाद मिश्र ने अपने ग्रन्थ आल्हखण्ड की भूमिका में आल्हा शैली के बारे में लिखा है -
