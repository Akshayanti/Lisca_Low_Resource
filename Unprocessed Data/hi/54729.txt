कैप्टन अमेरिका मार्वेल कॉमिक्स का एक काल्पनिक किरदार है। इसका निर्माण जोए साइमन और जैक किर्बी ने टाइमली कॉमिक्स के लिए किया था। यह मार्च 1941 को पहली बार प्रकाशित हुआ था। इसे एक देशभक्त सैनिक के रूप में दिखाया गया है जो अपने शक्ति से द्वितीय विश्वयुद्ध में लड़ाई करता है। यह टाइमली कोमिक्स का उस समय का सबसे अधिक प्रसिद्ध किरदार था। इसके प्रसिद्धि का प्रभाव युद्ध पर भी पड़ रहा था और इस कारण इसे 1950 में बंद कर दिया गया और उसके कुछ ही वर्षों के बाद 1953 में यह फिर से प्रकाशित होने लगा। उसके बाद थोड़े ही समय तक यह प्रकाशित हुआ और 1964 में इसे मार्वेल कॉमिक्स ने प्रकाशित करना शुरू किया। तब से यह प्रकाशन में बना हुआ है। 
कैप्टन अमेरिका का पुस्तक 2011 में 100 सबसे अच्छे कॉमिक्स में 6वें स्थान पर था।
वर्ष 1940 में जोए साइमन ने कैप्टन अमेरिका के बारे में सोचा और एक तस्वीर बनाया। साइमन ने अपने आत्मकथा में लिखा था कि उन्होंने तस्वीर बनाने के बाद उसमें "सुपर अमेरिका" नाम लिखा था। बाद में उन्होंने माना कि कॉमिक्स की दुनिया में बहुत सारे सुपर नाम वाले घूम रहे हैं। जबकि कैप्टन नाम में ऐसा नहीं है। 
स्टीवन रोजर्स का जन्म 1920 मं न्यूयॉर्क के मैनहटन में गरीब आयरिश आप्रवासियों, सारा और जोसेफ रोजर्स के घर हुआ था। स्टीव के बाल्यकाल में ही जोसेफ की मृत्यु हो गई, और किशोरावस्था तक पहुँचने तक सारा भी निमोनिया से चल बसी। 1940 की शुरुआत में, द्वितीय विश्व युद्ध में अमेरिका की प्रवेश से पहले, रोजर्स ललित कला का छात्र था। चित्रण में माहिर रोजर्स एक हास्य पुस्तक लेखक और कलाकार भी था।
नाज़ी जर्मनी के उत्थान से परेशान रोजर्स ने सेना में भर्ती होने का प्रयास किया, लेकिन उसके बुरे शरीर के कारण अस्वीकृत कर दिया गया। हालांकि उसका "भर्ती-प्रस्ताव" जनरल चेस्टर फिलिप्स को पसंद आ जाता है, और वह "प्रोजेक्ट: रीबर्थ" के लिए चुन लिया जाता है। रोजर्स का प्रयोग 'सुपर-सैनिक परियोजना' के लिए एक परीक्षण विषय के रूप में किया जाता है, जिसके अंतर्गत वह "डॉ. जोसेफ रीनस्टाइन" द्वारा निर्मित एक विशेष सीरम प्राप्त करता है। डॉ. जोसेफ रीनस्टाइन बाद में वैज्ञानिक "अब्राहम इर्स्किन" का कोड नाम निकलता है।
सीरम का परीक्षण सफल रहता है, और स्टीव रोजर्स इस परीक्षण के बाद अधिकतम शक्ति, चपलता, सहनशक्ति, और बुद्धि के साथ लगभग सिद्ध मानव में बदल जाता है। इस कार्यक्रम की सफलता के बाद इर्स्किन अन्य मनुष्यों पर भी प्रयोग की नकल करने के बारे में सोचता है, लेकिन फिर किन्ही कारणों से वह उपचार के सभी महत्वपूर्ण तत्वों को लिखने से इनकार कर देता है, जिस कारण पूरी प्रक्रिया का दोषपूर्ण, अपूर्ण ज्ञान ही लिखित रूप में उपलब्ध हो पाता है। इस कारण ही जब नाजी जासूस हेनज क्रुजर इर्स्किन की हत्या कर देता है, तो उसके साथ ही नए सुपर सैनिकों को बनाने की "इर्स्किन की पद्धति" का भी निधन हो जाता है। उसकी मृत्यु का बदला रोजर्स "कैप्टन अमेरिका" के रूप में लेता है।
नए सुपर सैनिकों को बनाने में असमर्थ और "प्रोजेक्ट: रीबर्थ" की असफलता को छिपाने के लिए अमेरिकी सरकार कैप्टन अमेरिका को एक देशभक्त सुपरहीरो के रूप में प्रस्तुत करती है, जो एक काउंटर-इंटेलिजेंस एजेंट के रूप में रेड स्कल के खतरे का मुकाबला करने में सक्षम है। रोजर्स को अपने स्वयं के डिजाइन की हुई एक देशभक्ति वर्दी, एक बुलेटप्रूफ ढाल, एक व्यक्तिगत बन्दूक, और कोडनाम कैप्टन अमेरिका की आपूर्ति की जाती है। वर्जीनिया के कैम्प लेह में एक अनाड़ी पैदल सैनिक के रूप में कार्य करते हुए रोजर्स शिविर में जेम्स बुकानन "बकी" बार्न्स से दोस्ती कर लेता है।
बार्न्स को रोजर्स की वास्तविक पहचान जल्दी ही पता चल जाती है, और उसे गुप्त रखने के बदले वह कैप्टन अमेरिका का साइडकिक बनने की मांग करता है। कैप्टन अमेरिका के कारनामों से प्रसन्न फ्रैंकलिन डी रूजवेल्ट रोजर्स को एक नई ढाल प्रस्तुत करता है, जिसे इस्पात और वायब्रेनियम के मिश्रण से तैयार धातु से बनाया जाता है, जो किसी अज्ञात उत्प्रेरक द्वारा जोड़े जाते हैं। यह ढाल इतनी प्रभावी होती है कि रोजर्स इसे अपनी बन्दूक की जगह अपना लेता है। द्वितीय विश्व युद्ध के दौरान, कैप्टन अमेरिका और बकी नाजी खतरे से सुपरहीरो टीम "द इनवेडर्स" के सदस्यों के रूप में अपने दम पर लड़ते हैं। कैप्टन अमेरिका द्वितीय विश्व युद्ध में कई लड़ाइयों में प्रथम बटालियन, 26वें इन्फैंट्री रेजिमेंट "ब्लू स्पाइडर" के सदस्य के रूप में भी लड़ता है। कैप्टन अमेरिका कई आपराधिक खतरों से लड़ाई करता है, जिनमें कई तरह के खलनायक: द वैक्स मैन, द हैंगमन, फेंग, ब्लैक टेलोन, और व्हाइट डेथ, इत्यादि शामिल हैं।
अप्रैल 1945 के अंत में, द्वितीय विश्व युद्ध के समापन दिनों के दौरान, कैप्टन अमेरिका और बकी ने एक खूनी बैरोन जेमो को एक प्रयोगात्मक ड्रोन विमान को नष्ट करने से रोकने का प्रयास किया। जेमो ने विमान पर एक सशस्त्र विस्फोटक लगाकर रोजर्स और बार्न्स के साथ विमान को शुरू कर दिया। जब बकी ने बम को डिफ्यूज करने की कोशिश की, तो वह मध्य हवा में ही फट गया। रोजर्स उत्तरी अटलांटिक के ठंडे पानी में गिर जाता है, और दोनों को मृत मान लिया जाता है, हालांकि बाद में पता चलता है कि स्टीव का भी निधन नहीं हुआ है।
अगले कुछ वर्षों के लिए कैप्टन अमेरिका कॉमिक्स में द्वितीय विश्व युद्ध के युग के नायक से बदलकर अमेरिका के सबसे नए शत्रु, साम्यवाद का सामना करता दिखा। 1950 के दशक के मध्य की घटनाओं से ज्ञात होता है कि उस समय में कई लोगों ने इस कोड नाम का उपयोग करते हुए कार्यवाही की थी। इन उत्तराधिकारियों में विलियम नस्लुंड और जेफरी मासे प्रमुख थे। बाद के कार्यकलापों में विलियम बर्नसाइड का भी ज़िक्र है, जो बाद में नोमैड नाम से से प्रचलित हुआ।
कई सालों बाद, सुपरहीरो टीम एवेंजर्स ने उत्तरी अटलांटिक में स्टीव रोजर्स के शरीर का पता लगाया। उसके पुनर्जीवित होने के बाद यह तथ्य सामने आया कि रोजर्स 1945 के बाद से ही बर्फ के एक टुकड़े में था, और "प्रोजेक्ट: रिबर्थ" से हुई वृद्धि के कारण ही जीवित है। रोजर्स एवेंजर्स की सदस्यता स्वीकार कर लेता है, और लड़ाई में अपने अनुभव के कारण शीघ्र ही दल का नेतृत्व करने लगता है।
कैप्टन अमेरिका बकी की मृत्यु को रोकने में असमर्थ रहने के कारण सदैव अपराधबोध से ग्रस्त रहता है। यद्यपि वह युवा रिक जोन्स को अपने संरक्षण के तहत ले लेता है, परन्तु वह कुछ समय के लिए जोन्स को बकी की पहचान अपनाने की इजाजत देने से मना कर देता है, क्योंकि वह किसी अन्य युवा की मौत का जिम्मेदार नहीं होना चाहता। बाद में जोन्स के बार बार जोर देने पर रोजर्स उसे बकी की पोशाक दे तो देता है, लेकिन यह साझेदारी अधिक समय तक नहीं चल पाती; कॉस्मिक क्यूब की मदद से रॉजर्स का रूप लेकर रेड स्कल जोन्स को कहीं दूर ले जाता है।
रोजर्स की मुलाकात अपने पुराने मित्र निक फ्यूरी से पुनः होती है, जो "इन्फिनिटी फॉर्मूला" के प्रयोग के कारण रोजर्स के समान ही अच्छी तरह से संरक्षित हैं। नतीजतन, रोजर्स नियमित रूप से सुरक्षा एजेंसी शील्ड के मिशनों में शामिल होने लगता है, जिसका सार्वजनिक निदेशक फ्यूरी है। फ्यूरी के माध्यम से ही रोजर्स की मुलाकात एक एसएच.आई.ई.एल.डी. एजेंट, शेरोन कार्टर से होती है, जिसके साथ वह अंततः रोमांटिक संबंधों की शुरुआत करता है।
रोजर्स बाद में सैम विल्सन को प्रशिक्षित करने लगता है, जो भविष्य में सुपरहीरो फाल्कन बन जाता है, मुख्यधारा कॉमिक किताबों का पहला अफ्रीकी-अमेरिकी सुपरहीरो। दोनों पात्रों की मित्रता और साझेदारी इस कदर स्थायी हो गयी थी कि उनकी कॉमिक श्रृंखला का शीर्षक कुछ समय के लिए "कैप्टन अमेरिका और फाल्कन" रख दिया गया था। बाद में दोनों विलियम बर्नसाइड से भी मिलते हैं, जो 50 के दशक में खुद कैप्टन अमेरिका रह चुका होता है। इस अवधि के दौरान, रोजर्स को अस्थायी तौर पर सुपर शक्ति भी प्राप्त होती है।
वाटरगेट घोटाले से परेशान होकर रोजर्स अनिश्चितता की स्थिति में अपनी कैप्टन अमेरिका की पहचान को त्याग देता है। अपनी अमरीकी पहचान को छोड़ वह "बिना किसी देश के मनुष्य" के तौर पर अपना नाम "नोमैड" रख लेता है। इस समय के दौरान, कई लोग कैप्टन अमेरिका पहचान को प्राप्त करने का असफल प्रयास करते हैं। रोजर्स अंततः पुनः कैप्टन अमेरिका की पहचान अपना लेता है, जब उसे समझ आता है कि उसकी यह पहचान अमेरिकी सरकार का नहीं वरन इसके आदर्शों का प्रतीक है। जैक मोनरो बाद में नोमैड नाम ​​को अपना लेता है। डा. फ़ॉस्टस से लड़ाई में शेरोन कार्टर की भी मृत्यु हो जाती है।
80 के दशक के प्रारम्भ में रोजर्स अमेरिका के राष्ट्रपति चुनाव में खड़ा होता है। इसके अतिरिक्त वह विधि की छात्रा, बर्नी रोसेंथल से भी प्यार करने लगता है। कुछ समय बाद रेड स्कल वापस आ जाता है, और उसे परास्त करने हेतु रोजर्स जैक मोनरो को अपना पार्टनर बनाता है। 1984 की सीक्रेट वार्स के समय बेयोंडेर सभी सुपरहीरो को इकठ्ठा करता है, और वे सभी रोजर्स को अपना नेता चुनते हैं।
