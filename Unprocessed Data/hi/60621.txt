अजय देवगन भारतीय हिन्दी फ़िल्म उद्योग बॉलीवुड के एक जाने माने अभिनेता, फिल्म निर्माता और निर्देशक हैं। उन्होने अपना फ़िल्मी सफर वर्ष 1991 की फ़िल्म फूल और काँटे से शुरु किया। 1999 में उन्हे महेश भट्ट निर्देशित फ़िल्म जख्म और 2002 में राजकुमार संतोषी निर्देशित फ़िल्म द लेजेंड ऑफ भगत सिंह के लिये सर्वश्रेष्ठ अभिनेता का राष्ट्रीय फ़िल्म पुरस्कार प्राप्त हो चुका है।
अजय देवगन का जन्म 2 अप्रैल,1969 को दिल्ली में हुआ था। वह मूल रूप से पंजाब से आते हैं। उनके पिता वीरू देवगन हिंदी फ़िल्मों के स्टंटमैन थे। अजय की मां वीणा देवगन ने कुछ फ़िल्मों का निर्माण किया था। अजय ने स्नातक की पढ़ाई मुंबई के मिट्ठी भाई कॉलेज से पूरी की।
24 फरवरी 1999 को अजय ने अभिनेत्री काजोल संग सात फेरे ले लिये। पहली बार अजय और काजोल की जोड़ी 1995 में प्रदर्शित फ़िल्म हलचल में नजर आई थी। उनके दो बच्चे हैं। न्यासा जिसका जन्म 20 एप्रिल 2003 को हुआ था और युग जिसका जन्म 13 सितम्बर 2010 को हुआ था।
