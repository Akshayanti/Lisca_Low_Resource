ऍप्सिलन ओरायोनिस, जिसके बायर नामांकन में भी यही नाम दर्ज है, आकाश में कालपुरुष तारामंडल में स्थित एक नीला महादानव तारा है। यह पृथ्वी से दिखने वाले तारों में से 30वाँ सब से रोशन तारा है। यह हमसे 1300 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 1.70 है।
इस तारे का वर्णक्रम बहुत शुद्ध माना जाता है और खगोलशास्त्री इस से उत्पन्न हुए प्रकाश का प्रयोग अंतरतारकीय माध्यम का अध्ययन करने के लिए करते हैं। ऍप्सिलन ओरायोनिस के चंद लाख सालों में लाल महादानव बनकर महानोवा धमाके में फटने की संभावना है। वर्तमान में इसके इर्द-गिर्द एक ऍन॰जी॰सी॰1990 नामक आणविक बादल है जो इस तारे के विकिरण से दमकता है।
ऍप्सिलन ओरायोनिस को अंग्रेज़ी में "अलनिलम" भी कहा जाता है। यह अरबी भाषा के "अल-निज़ाम" से लिया गया है जिसका अर्थ "मोतियों की लड़ी" है।
ऍप्सिलन ओरायोनिस एक B0 Iab श्रेणी का महादानव तारा है। इसकी अंदरूनी चमक हमारे सूरज की 3,75,000 गुना है । इसका व्यास हमारे सूरज के व्यास का 26 गुना और इसका द्रव्यमान सूरज के द्रव्यमान का 40 गुना है। इसमें नाभिकीय संलयन इतनी भयंकर तेज़ी से चल रहा है के इस से पैदा होने वाली कणों की सौर आंधी 2,000 किलोमीटर प्रति सैकिंड की गति से इस तारे की सतह से व्योम में फैलती रहती है। इस तारे का तापमान भी बहुत अधिक है और सतह पर 25,000 कैल्विन अनुमानित किया गया है। माना जाता है कि ऍप्सिलन ओरायोनिस कि उम्र 40,00,000 वर्ष है।
