गोल्ड एक ऐतिहासिक खेल पर आधारित 2018 की भारतीय हिन्दी फ़िल्म है, जिसका निर्देशन रीमा कगति ने और निर्माण एक्सेल एंटरटैनमेंट के बैनर तले रितेश सिधवानी व फरहान अख्तर ने मिल कर किया है। इसमें मुख्य किरदार में अक्षय कुमार, मौनी राय, कुणाल कपूर, विनीत कुमार सिंह, अमित साध और सनी कौशल हैं। 
इस फिल्म को बनाने की आधिकारिक घोषणा अक्टूबर 2016 में की गई थी, जिसमें बताया गया था कि इस फिल्म में मुख्य किरदार अक्षय कुमार निभाएंगे। इस फिल्म में कलाकारों को हॉकी सिखाने के लिए अर्जुन पुरस्कार प्राप्त भारत के पूर्व राष्ट्रिय हॉकी टीम के कप्तान, संदीप सिंह को चुना गया। 
इस फिल्म की अधिकांश शूटिंग यॉर्कशायर और इंग्लैंड के मिडलैंड में हुई थी।
इस फिल्म को फिल्माने की शुरुआत 1 जुलाई 2017 में ब्रैडफोर्ड, इंग्लैंड में हुई। जिसके बाद फिल्माने का कार्य वहाँ से यॉर्कशायर, डॉनकास्टर और रोथरहैम में हुआ। जब इंग्लैंड में शूटिंग का सारा काम हो गया, तो पूरा दल सितम्बर 2017 को पंजाब लौट आया। जिसमें उन्हें अमृतसर और पटियाला में बाकी बची शूटिंग पूरी करनी थी। अंत में दिसम्बर 2017 को मुंबई में फिल्म बन कर तैयार हो गया। 10 दिसम्बर 2017 को अक्षय कुमार ने बताया कि इस फिल्म को बनाने का काम पूरा हो चुका है। इसके बाद इसकी पहली झलक 5 फरवरी 2018 को दिखाई गई।
