मोहब्बत रीमा राकेश नाथ द्वारा निर्देशित भारतीय हिन्दी प्रेमकहानी फ़िल्म है। इसमें माधुरी दीक्षित, संजय कपूर और अक्षय खन्ना ने मुख्य किरदार निभाए हैं।
अमीर कपूर परिवार में मदनलाल, उनकी पत्नी गीता, बेटी रोशनी और पुत्र, गौरव शामिल हैं। एक दिन जब गौरव एक बैंक से घर लौट रहा था तो शिवा के नेतृत्व में गुंडों का एक समूह उसपर हमला कर देता है। लेकिन रोहित मल्होत्रा नामक युवक उसके बचाव के लिए आता है। गौरव उसे अपने ही कंपनी में नौकरी दे देता है और दोनों जल्द ही अच्छे दोस्त बन जाते हैं। दोनों ही अंजाने में एक ही लड़की, श्वेता से प्यार करने लगते हैं। जब गौरव को इस बात का पता चलता है तो वो उससे दूरी बना लेता है। श्वेता और रोहित एक दूसरे से प्यार करने लगते हैं और शादी करना चाहते हैं, पर उसके बाद रोहित पर शिवा हमला कर देता है। इस हमले के बाद श्वेता को लगता है कि रोहित मर चुका है और इस सदमे के कारण वो अपनी आवाज खो बैठती है। गौरव के परिवार वालों को पता चलता है कि श्वेता से गौरव प्यार करता है, तो वे श्वेता के भाई, शेखर से उन दोनों की शादी की बात करते हैं।
श्वेता और गौरव की सगाई हो जाती है और उसके बाद गौरव को बिल्कुल रोहित की तरह दिखने वाला एक इंसान दिखाई देता है। उसके पता करने पर उसे पता चलता है कि उसका नाम टोनी है। गौरव को लगता है कि वो टोनी के सहारे श्वेता को ठीक कर सकता है। गौरव उससे मिलता है और उसे रोहित की तरह दिखने का नाटक करने बोलता है, ताकि श्वेता ठीक हो सके। बीच बीच में टोनी, रोहित बन कर श्वेता के सामने आने लगता है। पर रोहित को देख कर श्वेता को हैरानी तो होती है, पर उसका कोई खास प्रभाव नहीं पड़ता। गौरव को बाद में पता चल जाता है कि टोनी ही रोहित है और वो उन दोनों को मिलाने के लिए मरने का नाटक कर रहा था। अंत में गौरव की अस्पताल में जब मौत हो जाती है, तो उस सदमे में श्वेता की आवाज लौट आती है।
सभी गीत समीर द्वारा लिखित; सारा संगीत नदीम-श्रवण द्वारा रचित।
मोहब्बत इंटरनेट मूवी डेटाबेस पर
