
साल्मोनेला प्रोटियोबैक्टीरिया संघ के गामाप्रोटियोबैक्टीरिया वर्ग के एंटेरोबैक्टीरियेसी कुल का एक वंश है। यह एक गतिशील, अंतर्बीजाणु न बनाने वाला, छड़ी-आकृति का एंटेरोबैक्टीरिया है। इसकी कोशिका 0.7 से 1.5 माइक्रोमीटर के व्यास की होती है और कशाभिकाओं से घिरी होती है। यह रसायनाहारी और विकल्पी अवायुजीव हैं। साल्मोनेला की केवल दो ज्ञात जातियाँ हैं - साल्मोनेला एंटेरिका और साल्मोनेला बोंगोरी - लेकिन छह उपजातियाँ और 2,500 से अधिक सीरोटाइप हैं। कुछ सीरोटाइप प्रदूषित आहार से मानवों व अन्य प्राणियों के जठरांत्र क्षेत्र में प्रवेश करके भोजन विषात्तन का कारण बन सकते हैं। साल्मोनेला बोंगोरी जाति केवल सरिसृपों जैसे बाह्यउष्मीय प्राणियों में मिलती है।
