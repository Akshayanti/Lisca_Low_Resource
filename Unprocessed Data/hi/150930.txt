नगर निगम हल्द्वानी उत्तराखण्ड के हल्द्वानी, काठगोदाम तथा रानीबाग नगरों को नियंत्रित करने वाला नागरिक निकाय है। इसकी स्थापना 2011 में तत्कालीन हल्द्वानी-काठगोदाम नगरपालिका परिषद के उन्नयन द्वारा हुई थी। जोगिंदर रौतेला हल्द्वानी के वर्तमान महापौर हैं।
वर्तमान हल्द्वानी नगर की स्थापना वर्ष 1834 में कुमाऊँ मण्डल के तत्कालीन कमिश्नर, जी° डब्लू° ट्रेल द्वारा की गयी थी। 1885 में टाउन अधिनियम लागू होने के बाद नोटिफाईड संख्या 164-66-64 दिनांक 2 फ़रवरी 1887 द्वारा हल्द्वानी नगरपालिका कमेटी गठित की गयी तथा इसकी प्रथम बैठक 12 फ़रवरी 1897 को हुई। सन् 1904 में हल्द्वानी की नगर पालिका को रद्द कर इसे "अधिसूचित क्षेत्र" की श्रेणी में रख दिया गया था। 1907 में हल्द्वानी को क़स्बा क्षेत्र घोषित किया गया।
इसके बाद संयुक्त प्रान्त की सरकार की अधिसूचना 3601/11-439-40 दिनांक 21 सितम्बर 1942 द्वारा हल्द्वानी नगर में काठगोदाम-रानीबाग नगर क्षेत्र को मिलकर इसे अधिसूचित क्षेत्र से तृतीय श्रेणी, 1956 में द्वितीय श्रेणी, तथा उ.प्र. शासन विभाग की अधिसूचना संख्या 11709/XI ए-1966 लखनऊ, दिनांक 5 सितम्बर 1966 के द्वारा 1 दिसम्बर 1966 से प्रथम श्रेणी नगरपालिका घोषित किया गया। 
वर्ष 2001 की जनगणना के अनुसार इस पालिका की जनसंख्या 1,27,603, तथा क्षेत्रफल 10.62 वर्ग किलोमीटर था। 21 मई 2011 को हल्द्वानी-काठगोदाम को नगर पालिका परिषद से नगर निगम घोषित किया गया। वर्ष 2011 की गणना के अनुसार नगर निगम हल्द्वानी की जनसंख्या बढ़कर 1,71,353 है, तथा देहरादून और हल्द्वानी के बाद यह उत्तराखण्ड की तीसरी सबसे बड़ी नगरपालिका है
