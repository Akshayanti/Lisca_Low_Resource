कापा वलोरम, जिसका बायर नाम भी यही है, पाल तारामंडल में स्थित एक द्वितारा है। यह पृथ्वी से दिखने वाले सबसे रोशन तारों में से एक है। पृथ्वी से देखी गई इसकी चमक +2.47 मैग्नीट्यूड है और यह पृथ्वी से लगभग 540 प्रकाश वर्ष की दूरी पर है।
कापा वलोरम तारे को कभी-कभी "मरकब" भी कहते हैं, जो अरबी के "मरकब" से लिया गया है, जिसका अर्थ "सवार होने की चीज़" है। इत्तेफ़ाक़ से यही नाम अल्फ़ा पॅगासाई तारे के लिए भी प्रयोग होता है । असमंजस कम करने के लिए कापा वलोरम के अंग्रेज़ी नाम को कभी-कभार एक अक्षर बदलकर "Markeb" लिख दिया जाता है, हालाँकि इसका उच्चारण फिर भी "मरकब" ही है।
कापा वलोरम द्वितारे का मुख्य तारा एक B2 IV-V श्रेणी का नीला-सफ़ेद उपदानव तारा है। यह और इसका साथी तारा एक-दूसरे की एक परिक्रमा लगभग हर 116 दिनों में पूरी कर लेते है। अगर मंगल ग्रह के दक्षिणी ध्रुव पर खड़े होकर ऊपर देखा जाए तो यह तारा लगभग सर के ऊपर स्थित प्रतीत होगा, इसलिए इसे मंगल का दक्षिणी ध्रुव तारा भी कहा जाता है। अयन गति की वजह से क़रीब सन् 9000 ईसवी में यह पृथ्वी के दक्षिणी ध्रुव के लगभग ऊपर स्थित होगा।
