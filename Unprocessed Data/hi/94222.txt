निर्देशांक: 29°13′N 78°57′E / 29.22°N 78.95°E / 29.22; 78.95
काशीपुर भारत के उत्तराखण्ड राज्य के उधम सिंह नगर जनपद में स्थित एक महत्वपूर्ण पौराणिक एवं औद्योगिक शहर है। वर्ष 2011 की जनगणना के अनुसार इस नगर की कुल जनसंख्या 1,21,623 है, जबकि काशीपुर तहसील की कुल जनसंख्या 2,83,136 है। इस प्रकार, जनसंख्या की दृष्टि से काशीपुर कुमाऊँ में तीसरा और उत्तराखण्ड में छठा सबसे बड़ा नगर है। उधम सिंह नगर जनपद के पश्चिमी भाग में स्थित यह नगर भारत की राजधानी, नई दिल्ली से लगभग 240 किलोमीटर दूर उत्तर-पूर्व में, और उत्तराखण्ड की अन्तरिम राजधानी, देहरादून से लगभग 200 किलोमीटर दक्षिण-पूर्व में स्थित है।
काशीपुर को पुराने समय में गोविषाण या उज्जयनी नगरी भी कहा जाता था, और हर्ष के शासनकाल से पहले यह नगर कुणिंद, कुषाण, यादव, और गुप्त समेत कई राजवंशों के अधीन रहा। इस जगह का नाम काशीपुर, चन्दवंशीय राजा देवी चन्द के एक पदाधिकारी काशीनाथ अधिकारी के नाम पर पड़ा, जिन्होंने इसे 16-17 वीं शताब्दी में दोबारा नए सिरे से बसाया था। 18 वीं शताब्दी तक यह नगर कुमाऊँ राज्य में रहा, और फिर यह नन्द राम द्वारा स्थापित काशीपुर राज्य की राजधानी बन गया। 1801 में यह नगर ब्रिटिश शासन के अंतर्गत आया, जिसके बाद 1814 के आंग्ल-गोरखा युद्ध में कुमाऊँ पर अंग्रेजों द्वारा अधिकार स्थापित करने में इस नगर द्वारा महत्वपूर्ण भूमिका निभायी गयी थी। 19 वीं शताब्दी के मध्य में काशीपुर को कुमाऊँ मण्डल के तराई जिले का मुख्यालय बना दिया गया। 
ऐतिहासिक रूप से, इस क्षेत्र की अर्थव्यस्था कृषि तथा बहुत छोटे पैमाने पर लघु औद्योगिक गतिविधियों पर आधारित रही है। काशीपुर को कपड़े और धातु के बर्तनों का ऐतिहासिक व्यापार केन्द्र भी माना जाता है। भारत की स्वतंत्रता से पूर्व काशीपुर नगर में जापान से मखमल, चीन से रेशम व इंग्लैंड के मैनचेस्टर से सूती कपड़े आते थे, जिनका तिब्बत व पर्वतीय क्षेत्रों में व्यापार होता था। बाद में प्रशासनिक प्रोत्साहन और समर्थन के साथ काशीपुर शहर के आसपास तेजी से औद्योगिक विकास हुआ। वर्तमान में नगर के एस्कॉर्ट्स फार्म क्षेत्र में छोटी और मझोली औद्योगिक इकाइयों के लिए एक एकीकृत औद्योगिक स्थल निर्माणाधीन है।
भौगोलिक रूप से काशीपुर कुमाऊँ के तराई क्षेत्र में स्थित है, जो पश्चिम में जसपुर तक तथा पूर्व में खटीमा तक फैला है। कोशी और रामगंगा नदियों के अपवाह क्षेत्र में स्थित काशीपुर ढेला नदी के तट पर बसा हुआ है। 1872 में काशीपुर नगरपालिका की स्थापना हुई, और 2011 में इसे उच्चीकृत कर नगर निगम का दर्जा दिया गया। यह नगर अपने वार्षिक चैती मेले के लिए प्रसिद्ध है। महिषासुर मर्दिनी देवी, मोटेश्वर महादेव तथा माँ बालासुन्दरी के मन्दिर, उज्जैन किला, द्रोण सागर, गिरिताल, तुमरिया बाँध तथा गुरुद्वारा श्री ननकाना साहिब काशीपुर के प्रसिद्ध पर्यटन स्थल हैं।
वैदिक काल में काशीपुर नगर का नाम उज्जैनी तथा यहां से बहने वाली ढेला नदी का नाम स्वर्णभद्रा था। हर्ष काल में इसे गोविषाण कहा जाने लगा। गोविषाण शब्द दो शब्दों "गो" और "विषाण" से बना है, और इसका अर्थ "गाय का सींग" है। प्राचीन समय में गोविषाण को तत्कालीन समय की राजधानी व समृद्ध नगर कहा गया है। वर्तमान काशीपुर नगर की स्थापना काशीनाथ अधिकारी ने की थी, जो चम्पावत के राजा देवी चन्द के अंतर्गत तराई क्षेत्र के लाट थे। उनके नाम पर ही इसे काशीपुर कहा जाने लगा।
काशीपुर की स्थापना की सही तिथि विवादित है, और कई इतिहासकारों ने इस बिन्दु पर भिन्न-भिन्न विचार व्यक्त किए हैं। बिशप हीबर ने सर्वप्रथम अपनी पुस्तक, ट्रेवल्स इन इंडिया में लिखा कि काशीपुर की स्थापना 5000 साल पहले काशी नामक देवता ने की थी। सर अलेक्जेंडर कनिंघम ने अपनी पुस्तक, द अन्सिएंट जियोग्राफी ऑफ़ इंडिया में हीबर के विचारों को सिरे से नकारते हुए लिखा "बिशप को अपने मुखबिर से धोखेबाज़ी मिली, क्योंकि यह अच्छी तरह से ज्ञात है कि यह नगर आधुनिक है। इसे चम्पावत के राजा देवी-चन्द्र के अनुयायी काशीनाथ द्वारा 1718 ई में बनाया गया है"। बद्री दत्त पाण्डेय ने अपनी पुस्तक "कुमाऊँ का इतिहास" में कनिंघम के विचारों का विरोध करते हुए दावा किया है कि नगर 1639 में ही स्थापित हो चुका था।
नगर में प्राप्त सिक्कों और अन्य अवशेषों से पता चलता है कि यह क्षेत्र दूसरी शताब्दी के आसपास कुणिंद राजवंश के अधीन था। कान्ति प्रसाद नौटियाल ने अपनी पुस्तक, "आर्केलॉजी ऑफ़ कुमाऊँ" में गोविषाण का उल्लेख करते हुए लिखा है कि "कुमाऊँ क्षेत्र में ढिकुली, जोशीमठ तथा बाड़ाहाट के साथ-साथ गोविषाण भी कुणिंद राज्य के प्रमुख नगरों में से एक रहा होगा।" कुछ वर्ष पश्चात गुप्त राजवंश का शासन स्थापित होने से पहले इस क्षेत्र पर कुषाणों, और यादवों द्वारा आक्रमण का भी उल्लेख है। गुप्त साम्राज्य के पतन के बाद राजा हर्ष ने गोविषाण को अपना सामन्ती राज्य बना लिया। उस समय के कई खंडहर अभी भी शहर के पास विद्यमान हैं। माना जाता है कि काशीपुर कपड़े और धातु के बर्तनों का ऐतिहासिक व्यापार केन्द्र था।
हर्ष काल में चीनी यात्री ह्वेनसांग भी यहाँ आया था। ह्वेनसांग के अनुसार "मादीपुर से 66 मील की दूरी पर गोविषाण नामक स्थान था जिसकी ऊँची भूमि पर ढाई मील का एक गोलाकार स्थान था। यहां उद्यान, सरोवर एवं मछली कुंड थे। इनके बीच ही दो मठ थे, जिनमें सौ बौद्ध धर्मानुयायी रहते थे। यहाँ 30 से अधिक हिन्दू धर्म के मंदिर थे। नगर के बाहर एक बड़े मठ में 200 फुट ऊँचा अशोक का स्तूप था। इसके अलावा दो छोटे-छोटे स्तूप थे, जिनमें भगवान बुद्ध के नख एवं बाल रखे गए थे। इन मठों में भगवान बुद्ध ने लोगों को धर्म उपदेश दिए थे।" 1868 में भारत के तत्कालीन पुरातत्व सर्वेक्षक सर अलेक्जेंडर कनिंघम ने इन वस्तुओं की खोज हेतु इस स्थान का दौरा किया किन्तु इन मठों में उन्हें ये वस्तुएँ, खासकर भगवान बुद्ध के नख एवं बाल नहीं मिले। अपनी रिपोर्ट में कनिंघम ने गोविषाण को किसी प्राचीन राज्य की राजधानी बताया, जिसकी सीमाओं का विस्तार वर्तमान उधमसिंहनगर, रामपुर तथा पीलीभीत जनपदों तक था।
आठवीं शताब्दी आते आते यह नगर कत्यूरी राजवंश के अधीन आ गया, जिनकी राजधानी कार्तिकेयपुरा में थी। ग्यारहवीं शताब्दी में कत्यूरी राजवंश के विघटन के बाद यह क्षेत्र पहले स्थानीय सरदारों के और फिर दिल्ली सल्तनत के शासनाधीन आ गया। तेरहवीं शताब्दी में कुमाऊँ के शासक गरुड़ ज्ञान चन्द ने दिल्ली के सुल्तान से भाभर तथा तराई क्षेत्रों को उपहार स्वरूप पाकर उन पर अधिकार स्थापित किया। रुद्र चन्द के शासनकाल में काठ तथा गोला के नवाब ने तराई क्षेत्रों पर अधिकार करने का प्रयास किया, परन्तु रुद्र चन्द ने उनके आक्रमण को निष्फल कर दिया। इसके बाद तराई क्षेत्रों को परगना का दर्जा देकर यहां एक अधिकारी की नियुक्ति की गई, और उसके निवास के लिए रुद्र चन्द ने रुद्रपुर नगर की स्थापना करी। रुद्र चन्द के बाद बाज बहादुर चन्द ने रुद्रपुर के पश्चिम में बाजपुर नगर की स्थापना कर तराई के मुख्यालय वहां स्थानांतरित करने का एक विफल प्रयास किया। देवी चन्द के शासनकाल में तराई के लाट काशीनाथ अधिकारी ने अपने निवास के लिए काशीपुर में महल का निर्माण करवाया, तथा तराई का मुख्यालय रुद्रपुर से यहां स्थानांतरित कर दिया।
काशीपुर में अठारहवीं शताब्दी के उत्तरार्द्ध तक चन्द राजवंश का शासन रहा। 1777 में काशीपुर के अधिकारी, नन्द राम ने स्वयं को स्वतंत्र घोषित कर दिया और काशीपुर राज्य की स्थापना की। इसके 24 वर्ष बाद 1801 में काशीपुर के तत्कालीन शासक, शिव लाल ने यह राज्य अंग्रेजों को सौंप दिया था, जिसके बाद काशीपुर ब्रिटिश भारत में एक राजस्व मण्डल बन गया। इसी समय में काशीपुर राज्य के राजकवि गुमानी पन्त ने इस नगर की विशेषताओं पर एक कविता भी लिखी थी, जिसमें उन्होंने नगर में बहती ढेला नदी, और मोटेश्वर महादेव मन्दिर का वर्णन किया है। 1814 में आंग्ल गोरखा युद्ध छिड़ने पर ब्रिटिश सेना ने काशीपुर में पड़ाव डाला था, और कुमाऊँ क्षेत्र के अपने सभी अभियानों के लिए इस नगर का प्रयोग आधार पड़ाव के रूप में किया था। 10 जुलाई 1837 को काशीपुर को मुरादाबाद जनपद में शामिल किया गया और फिर 1944 में बाजपुर, काशीपुर तथा जसपुर नगरों को काशीपुर नामक एक परगना में पुनर्गठित किया गया। काशीपुर को बाद में संयुक्त प्रान्त आगरा व अवध के तराई जनपद का मुख्यालय बनाया गया।
1891 में नैनीताल तहसील को कुमाऊँ जनपद से स्थानांतरित कर तराई के साथ मिला दिया गया, और फिर इसके मुख्यालय को काशीपुर से नैनीताल में लाया गया था। 1891 में ही कुमाऊँ और तराई जनपदों का नाम उनके मुख्यालयों के नाम पर क्रमशः अल्मोड़ा तथा नैनीताल रख दिया गया, और काशीपुर नैनीताल जनपद में एक तहसील तथा परगना भर रह गया। 20 वीं सदी के प्रारम्भ में काशीपुर नगर रेल नेटवर्क से भी जुड़ गया था। रेल निर्माण के बाद नगर के विकास में तेजी आयी, और काशीपुर तथा रामनगर कुमाऊँ के प्रमुख व्यापारिक केंद्र बनकर उभरे। 1947 में भारत की स्वतंत्रता के बाद काशीपुर और नैनीताल जनपद के अन्य भाग संयुक्त प्रांत का हिस्सा बनें रहे, जिसका नाम बाद में उत्तर प्रदेश राज्य हो गया था।
30 सितंबर 1995 को नैनीताल जनपद के तराई क्षेत्र की चार तहसीलों को मिलाकर उधम सिंह नगर जनपद का गठन किया गया, और इसका मुख्यालय रुद्रपुर को बनाया गया। 9 नवंबर 2000 को भारत की संसद द्वारा उत्तर प्रदेश पुनर्गठन अधिनियम, 2000 को पारित किया गया, जिसके बाद काशीपुर नवनिर्मित उत्तराखण्ड राज्य का भाग बन गया, जो भारत गणराज्य का 27वां राज्य था। उत्तराखण्ड राज्य के गठन के बाद दीक्षित आयोग की एक रिपोर्ट में नगर को भूगोल तथा जलवायु, जल उपलब्धता, भूमि की उपलब्धता, प्राकृतिक जल निकासी और निवेश इत्यादि मापदंडों के आधार पर राज्य की राजधानी के लिए दूसरा सबसे उपयुक्त स्थान पाया था। 27 जनवरी 2013 को उत्तराखण्ड के तत्कालीन मुख्यमंत्री, विजय बहुगुणा ने रुड़की और रुद्रपुर के साथ-साथ काशीपुर को भी नगर निगम बनाने की घोषणा की, और 28 फरवरी 2013 को आधिकारिक अधिसूचना जारी होने के बाद काशीपुर नगर पालिका का उच्चीकरण करके इसे नगर निगम का दर्जा दिया गया।
नई दिल्ली के 240 किमी उत्तर-पूर्व में स्थित काशीपुर उत्तराखण्ड के कुमाऊँ क्षेत्र के दक्षिण पश्चिमी भाग में रामगंगा तथा कोसी नदियों के अपवाह क्षेत्र के मध्य तराई में स्थित है। नगर के उत्तर में रामनगर का भाभर क्षेत्र पड़ता है, जो इसे शिवालिक पहाड़ियों से अलग करता है, तथा दक्षिण में रुहेलखंड के गांगेय मैदान हैं, जहां दूर तक ऊंची घास के मैदान फैले हैं। ढेला नदी, जो रामगंगा की सहायक नदी है, काशीपुर से होकर बहती है। काशीपुर नगर इसी नाम की एक तहसील का मुख्यालय भी है, जिसके पूर्व में बाजपुर तहसील, पश्चिम में जसपुर तहसील, उत्तर में नैनीताल जनपद की रामनगर तहसील, तथा दक्षिण में उत्तर प्रदेश राज्य का मुरादाबाद जिला है।
काशीपुर नगर का क्षेत्रफल 8.546 वर्ग किलोमीटर है। 5 मार्च 1872 को जब नगर पालिका परिषद काशीपुर की स्थापना हुई थी, तब इसका क्षेत्रफल 1.50 वर्ग किलोमीटर था। 1966 में नगरपालिका की सीमा में विस्तार होने के उपरान्त नगर का क्षेत्रफल 2.25 वर्ग किमी हो गया था, और इसके बाद 13 मार्च 1976 को नगरपालिका काशीपुर सीमा का विस्तार कर इसका क्षेत्रफल 5.456 वर्ग किमी निर्धारित किया गया। ब्रिटिश काल से पहले तराई क्षेत्रों को मानव निवास के लिए अनुपयुक्त माना जाता था क्योंकि निरंतर बरसात यहां कई छिद्रों, तालाबों और दलदलों में जल भर देती थी, जो मच्छरों के लिए उपयुक्त प्रजनन स्थल बनते हुए मलेरिया का कारण बनते थे।
भौगोलिक रूप से काशीपुर कुमाऊँ के तराई क्षेत्र में स्थित है, जो पश्चिम में जसपुर तक तथा पूर्व में रुद्रपुर, किच्छा होते हुए खटीमा तक फैला है। तराई क्षेत्रों की मिट्टियों में चिकनी मिट्टी, छोटे से लेकर मध्यम कणों वाली रेतीली मिट्टी, और कभी-कभार बजरी भी शामिल होती है। हालांकि स्वरूप में रेत पर चिकनी मिट्टी की प्रभुत्व रहता है। ये मिट्टियाँ यहां बहती नदियां अपने साथ भूमि के अंदर से निकालकर लाती हैं, और इस कारण इस क्षेत्र की मिटटी दलदली तथा उपजाऊ है। भारतीय मानक ब्यूरो के अनुसार, यह शहर भूकम्पीय क्षेत्र 4 के अन्तर्गत आता है।
काशीपुर की जलवायु नगर के दक्षिण में स्थित गांगेय मैदानों की तरह ही आर्द्र अर्ध-कटिबन्धीय है; गर्मियों में औसत दैनिक तापमान 31.6 डिग्री सेल्सियस के आसपास होता है, जबकि सर्दियों में यह लगभग 14.5 डिग्री सेल्सियस तक गिर जाता है। वर्ष भर में औसत तापमान 17.1 डिग्री सेल्सियस तक की भिन्नता प्रदर्शित करता है। सबसे शुष्क और सबसे नम महीनों के बीच वर्षा का अंतर 369 मिमी रहता है। 5 मिमी औसत वर्षा के साथ नवम्बर सबसे शुष्क माह है, जबकि 374 मिमी के औसत के साथ जुलाई में सबसे अधिक वर्षा होती है। नगर में मुख्य रूप से तीन ऋतुएं होती हैं; मार्च से जून तक ग्रीष्म ऋतु, जुलाई से नवम्बर तक मानसून; और दिसंबर से फरवरी तक शीत ऋतु। कोपेन जलवायु वर्गीकरण के अनुसार इसका कोड "cwa" है।
2011 की जनगणना के अनुसार काशीपुर नगर की कुल जनसंख्या 1,21,623 है, जिसमें से पुरुषों की संख्या 63,625 तथा महिलाओं की संख्या 57,985 है। 2001 के बाद से इसमें 28,656 या 30% की वृद्धि हुई है। उत्तराखण्ड राज्य में 490 लोग प्रति वर्ग मील के मुकाबले काशीपुर में जनसंख्या घनत्व 57,693 लोग प्रति वर्ग मील है। 1881 में काशीपुर की जनसंख्या लगभग 14,000 थी, जो 1981 तक 50,000 को पार कर चुकी थी। इस जनसंख्या वृद्धि का मूल कारण पहाड़ी क्षेत्रों से लोगों का लगातार निचले क्षेत्रों की ओर प्रवास माना जाता है।
0 से 6 साल तक की उम्र के बच्चों की संख्या 14,835 है, जो नगर की कुल जनसंख्या का 12.20% है। काशीपुर में लिंगानुपात 912 महिआएं प्रति 1000 पुरुष है। इसके अतिरिक्त नगर की साक्षरता दर 82.45% है, जो की राज्य की साक्षरता दर से अधिक है। पुरुषों में साक्षरता दर 86.88% जबकि महिलाओं में साक्षरता दर 77.63% है। नगर में कुल 6,096 झुग्गियां हैं, जिनमें 33,550 लोग रहते हैं, और ये नगर की कुल जनसंख्या का 27.59% हैं।
हिन्दू धर्म तथा इस्लाम नगर के मुख्य धर्म हैं। नगर की कुल जनसंख्या में से 62.37 प्रतिशत लोग हिन्दू धर्म का जबकि 35.06 प्रतिशत लोग इस्लाम का अनुसरण करते हैं। इसके अतिरिक्त नगर में अल्पसंख्या में सिख, ईसाई, बौद्ध तथा जैन धर्मों के अनुयायी भी रहते हैं। काशीपुर में 1.87 प्रतिशत लोग सिख धर्म का, 0.34 प्रतिशत लोग ईसाई धर्म का, 0.11 प्रतिशत लोग जैन धर्म का तथा 0.01 प्रतिशत लोग बौद्ध धर्म का अनुसरण करते हैं। इसके अतिरिक्त नगर की कुल जनसंख्या में से 0.25 प्रतिशत लोग या तो आस्तिक हैं, या किसी भी धर्म से सम्बन्ध नहीं रखते। हिन्दी तथा कुमाऊँनी नगर में बोली जाने वाली मुख्य भाषायें हैं।
काशीपुर तहसील की जनसंख्या 2,83,136 है। काशीपुर के अलावा तहसील में 73 गांव तथा 2 अन्य नगर हैं।
नगर का प्रशासन काशीपुर नगर निगम के अधीन है। यह काशीपुर नगर पालिका परिषद के उन्नयन द्वारा 2013 में बनाई गई थी, जिसका गठन 1872 में हुआ था। काशीपुर नगर पालिका क्षेत्र पहले 20 वार्डों में विभाजित था, लेकिन नगर निगम बनने पर 27 अप्रैल 2018 को नगर में 20 नए वार्ड बना दिए गए, जिससे वार्डों की कुल संख्या 40 हो गई। 
नगर पालिका परिषद काशीपुर की स्थापना 5 मार्च 1872 को संयुक्त प्रान्त के शासनादेश संख्या 334-ए द्वारा हुई थी। तब यह चतुर्थ श्रेणी की नगरपालिका थी, तथा इसका क्षेत्रफल 1.50 वर्ग किलोमीटर था। इसके बाद स्वतंत्र भारत मे 23 मई 1957 को इसे चतुर्थ से तृतीय श्रेणी, तथा 1 दिसंबर 1966 को तृतीय से द्वितीय श्रेणी की नगरपालिका का दर्जा दिया गया। 13 मार्च 1976 को नगरपालिका काशीपुर सीमा का विस्तार कर इसका क्षेत्रफल 5.456 वर्ग किमी निर्धारित किया गया। अगले ही साल 6 जनवरी 1977 को नगरपालिका काशीपुर को प्रथम श्रेणी की नगर पालिका का स्तर प्रदान कर दिया गया।
भारत की लोकसभा में इस नगर का प्रतिनिधित्व नैनीताल-उधमसिंह नगर निर्वाचन क्षेत्र से चुने गए प्रतिनिधि द्वारा किया जाता है। सोलहवीं लोक सभा में भारतीय जनता पार्टी से भगत सिंह कोश्यारी नैनीताल-उधमसिंह नगर से वर्तमान सांसद बने। उन्होंने 2014 के लोकसभा चुनाव में भारतीय राष्ट्रीय कांग्रेस के के॰सी॰ सिंह बाबा के विरुद्ध 2.84 लाख मतों से विजय प्राप्त की, जो इस सीट से पिछले सांसद भी थे। कांग्रेस का गढ़ माने जाने वाले नैनीताल-उधम सिंह नगर क्षेत्र में कांग्रेस ने 1951 से अब तक आठ बार जीत दर्ज की है। इसके अतिरिक्त भाजपा ने दो बार, और अन्य राजनीतिक दलों ने तीन बार यहां पर जीत हासिल की है। उत्तराखण्ड विधानसभा के लिए नगर से एक विधायक काशीपुर विधानसभा क्षेत्र से चुना जाता है। भाजपा के हरभजन सिंह चीमा काशीपुर से वर्तमान विधायक हैं। 2001 में राज्य गठन के बाद लगातार 4 बार वह इस क्षेत्र से विधायक रहे हैं।
कृषि काशीपुर नगर के आसपास के क्षेत्रों में मुख्य आर्थिक गतिविधि है। उपजाऊ भूमि तथा पानी की उपलब्धता के कारण यह क्षेत्र एक तीव्र फसली क्षेत्र है। चावल और गेहूं के अतिरिक्त गन्ना, आम, अमरूद, जामुन, काशीफल और लीची यहाँ के प्रमुख उत्पाद हैं।
ऐतिहासिक रूप से, इस क्षेत्र की अर्थव्यवस्था कृषि तथा बहुत छोटे पैमाने पर लघु औद्योगिक गतिविधियों पर आधारित रही है। स्वतंत्रता पूर्व काशीपुर नगर में जापान से मखमल, चीन से रेशम व इंग्लैंड के मैनचेस्टर से सूती कपड़े आते थे, जिनका तिब्बत व पर्वतीय क्षेत्रों में व्यापार होता था। इस व्यवसाय से जुड़े लगभग दो सौ लोग यहां फेरियां लगाते थे। यातायात सुविधाऐं उप्लब्ध न होने के कारण खच्चरों के माध्यम से माल भेजा जाता था, जो गन्तव्य तक कई दिनों बाद पहुँचता था। व्यापारी जब लौटते थे तो साथ में पर्वतीय घी व सुहागा लेकर आते थे। बाद में प्रशासनिक प्रोत्साहन और समर्थन के साथ काशीपुर शहर के आसपास तेजी से औद्योगिक विकास हुआ। 80 के दशक में राष्ट्रीय लघु उद्योग निगम लिमिटेड ने महिलाओं को औद्योगिक प्रशिक्षण देने के लिए यहां कॉमन फैसिलिटीज एंड ट्रेनिंग सेण्टर की स्थापना की। 1909 के इम्पीरियल गज़ेटियर के अनुसार काशीपुर नगर उस समय कपड़ों और धातु के बर्तनों का महत्वपूर्ण व्यापार केंद्र था।
काशीपुर नगर के एस्कॉर्ट्स फार्म क्षेत्र में उत्तराखण्ड सरकार के उत्तराखण्ड राज्य औद्योगिक विकास निगम के अन्तर्गत छोटी और मझोली औद्योगिक इकाइयों के लिए औद्योगिक क्षेत्र विकसित करने के लिए एक एकीकृत औद्योगिक स्थल का निर्माण कर रही है। सिडकुल ने पहले भी 2008 में एस्कॉट्र्स फार्म्स पर औद्योगिक क्षेत्र विकसित करने का अपने प्रस्ताव सरकार के सामने रखा था, पर तब सरकार ने इस प्रस्ताव को ठुकरा दिया था। 311 एकड़ में फैले इस एस्टेट में लगभग 200 एकड़ क्षेत्र को बिक्री के लिए रखा गया है, जहां भविष्य में उद्योग स्थापित होने हैं।
2011 की जनगणना के अनुसार काशीपुर की कुल आबादी में से 36,824 लोग काम या व्यापार गतिविधि में लगे हुए थे। इनमें से 32,409 पुरुष थे, जबकि 4,415 महिलायें थीं। कुल 36,824 कार्यरत आबादी में, 89.24% मुख्य कार्य में लगे थे, जबकि 10.76% साधारण कार्य में संलग्न थे। इस क्षेत्र में उधम सिंह नगर जिले के लगभग 50 प्रतिशत मध्यम और बड़े उद्योग हैं। 1998 में काशीपुर नगर में स्थित विद्युत् संबंधी उपकरण बनाने वाले औद्योगिक संयंत्रों से प्रतिवर्ष लगभग 24 करोड़ रुपयों तक की आमदनी होती थी। काशीपुर नगर के 2011 मास्टर प्लान के अनुसार, शहर में लगभग 603 औद्योगिक इकाइयां काम कर रही थीं। इनमें 163 कॉटेज इंडस्ट्रीज, 415 लघु उद्योग और 25 मध्यम उद्योग शामिल हैं। सस्ते और प्रचुर मात्रा में कच्चे माल उपलब्ध होने के कारण, कई पेपर और चीनी मिल भी उपस्थित हैं। 2014 के एक सर्वे के अनुसार नगर में कुल 12 कागज़ मिलें हैं, जिनमें 1,022 लोग काम करते हैं। 2010 तक काशीपुर में स्थित इंडिया गलिकल्स लिमिटेड भारत भर में इथेनॉल से एमईजी बनाने वाला इकलौता संयंत्र था।
काशीपुर उत्तराखण्ड में एक प्रमुख परिवहन केन्द्र है। राष्ट्रीय राजमार्ग 734 काशीपुर को जसपुर और नगीना होते हुए नजीबाबाद से जोड़ता है जबकि राष्ट्रीय राजमार्ग 309 काशीपुर को पूर्व में रुद्रपुर से और उत्तर में रामनगर तथा श्रीनगर से जोड़ता है। बसें काशीपुर में आवागमन का प्रमुख साधन हैं। काशीपुर बस स्टेशन से यूटीसी, यूपीएसआरटीसी और केमू द्वारा विभिन्न मार्गों पर बस सेवाएं संचालित की जाती हैं। काशीपुर बस स्टेशन को पीपीपी मोड पर अन्तरराज्यीय बस अड्डे में विकसित किया जाना प्रस्तावित है, और उत्तराखण्ड परिवहन निगम ने 2017 में इसका टेंडर सीआरएस इन्फ्रा प्रोजेक्ट लिमिटेड नई दिल्ली को दिया था। इसके अतिरिक्त ऑटो रिक्शा और इलेक्ट्रिक रिक्शा, जिन्हें मिनी मेट्रो भी कहा जाता है, भी शहर के भीतर यात्रा करने के प्रमुख साधन हैं।
काशीपुर जंक्शन रेलवे स्टेशन रेल नेटवर्क द्वारा रामनगर, काठगोदाम, मुरादाबाद, बरेली, लखनऊ, कानपुर, वाराणसी, चंडीगढ़, आगरा, जैसलमेर, हरिद्वार और दिल्ली से जुड़ा है। काशीपुर रेलवे स्टेशन भारतीय रेल के उत्तर पूर्वी रेलवे क्षेत्र के इज्जतनगर मण्डल के प्रशासनिक नियंत्रण में है। लालकुआँ - रामनगर/मुरादाबाद रेलवे लाइन का उद्घाटन 11 जनवरी 1908 को हुआ था। यह रेलवे लाइन बरेली-काठगोदाम लाइन पर स्थित लालकुआँ से शुरू होती थी, और गुलारभोज, बाजपुर तथा सरकारा से होते हुए काशीपुर पहुँचती थी। काशीपुर से यह उत्तर की ओर रामनगर, तथा दक्षिण की ओर मुरादाबाद तक जाती थी। शहर के लिए कई नये रेल लिंक प्रस्तावित हैं, जिनमें काशीपुर-नजीबाबाद रेलवे लाइन तथा रामनगर-चौखुटिया रेल लिंक प्रमुख हैं।
सबसे निकटतम हवाई अड्डा पन्तनगर है, जो काशीपुर के 72 किलोमीटर पूर्व में स्थित है। पन्तनगर से दिल्ली और देहरादून के लिए उड़ान सेवाएं उपलब्ध हैं। निकटतम अन्तरराष्ट्रीय हवाई अड्डा नई दिल्ली में स्थित इंदिरा गांधी अन्तर्राष्ट्रीय विमानक्षेत्र है, जो कि 214 किलोमीटर दूर है।
काशीपुर के अधिकतर विद्यालय राज्य सरकार या निजी संगठनों द्वारा संचालित हैं। हिन्दी और अंग्रेजी नगर में शिक्षा की प्राथमिक भाषाएं हैं। शेष भारत की तरह ही काशीपुर के विद्यालयों में भी भारतीय शिक्षा प्रणाली का पालन किया जाता है, जिसके अंतर्गत छात्र अपनी माध्यमिक शिक्षा पूरी करने के बाद उच्च माध्यमिक विद्यालयों/इंटर कॉलेजों में भर्ती होकर कला, वाणिज्य या विज्ञान में से किसी एक विषय का अध्ययन करते हैं। नगर के अधिकतर निजी उच्च माध्यमिक विद्यालय सीबीएसई या आईसीएसई से, जबकि सभी राजकीय इंटर कॉलेज उत्तराखण्ड शिक्षा बोर्ड से सम्बद्ध है।
काशीपुर में कुमाऊं विश्वविद्यालय, नैनीताल से सम्बद्ध चार महाविद्यालय स्थित है: 
1973 में खुला राधेहरि राजकीय स्नात्तकोत्तर महाविद्यालय पूरे तराई क्षेत्र का सबसे पुराना महाविद्यालय है।
इनके अतिरिक्त काशीपुर में भारतीय प्रबंधन संस्थान का एक परिसर भी स्थित है। भारतीय प्रबंधन संस्थान, काशीपुर की नींव 29 अप्रैल 2011 को तत्कालीन मानव संसाधन विकास मंत्री, कपिल सिब्बल ने रखी थी। 
2011 की जनगणना के अनुसार काशीपुर में कुल 88 सरकारी शिक्षण संस्थान हैं, जिनमें 48 प्राथमिक विद्यालय, 30 माध्यमिक विद्यालय, 9 वरिष्ठ माध्यमिक विद्यालय और 1 राजकीय डिग्री कॉलेज हैं। काशीपुर के प्रमुख विद्यालयों में से कुछ निम्न हैं:
काशीपुर नगर में ऐतिहासिक व धार्मिक महत्त्व के कई महत्वपूर्ण स्थल हैं। एक ओर उज्जैन किला जहाँ नगर के समृद्ध अतीत को दर्शाता है, तो वहीं दूसरी ओर नगर में स्थित महिषासुर मर्दिनी देवी, मोटेश्वर महादेव तथा मां बालासुन्दरी के मन्दिर नगर पर हिन्दू संस्कृति की अभिन्न छाप का चित्रण करते हैं। द्रोण सागर, गिरिताल, तुमरिया बाँध तथा गुरुद्वारा श्री ननकाना साहिब काशीपुर के अन्य प्रसिद्ध पर्यटन स्थल हैं।
गोविषाण के पुराने किले को उज्जैन कहा जाता है। उज्जैन किले की दीवारें 60 फुट ऊँची हैं, और इसमें प्रयोग हुई ईंटें 15x10x2.5 इंच की हैं। इस किले में उज्जैनी देवी की मूर्ति स्थापित है। इस किले के पास ही मोटेश्वर महादेव का मन्दिर है, जिसे शिव के बारह उप-ज्यार्तिलिंगों में से एक माना जाता है। लोकमान्यतानुसार इस मन्दिर की स्थापना द्वापर युग में भीम ने गुरु द्रोणाचार्य व अपने परिवार के पूजा-अर्चना के लिए कराई थी। तभी से इस ऐतिहासिक मन्दिर में पूजा-अर्चना व जलाभिषेक होता आ रहा है। मन्दिर के समीप ही द्रोण सागर है, जिसे पाण्डवों ने गुरू द्रोणाचार्य को गुरूदक्षिणा के रूप में देने के लिये बनाया था। यह 600 वर्ग फुट का है, और इसके किनारे कई देवी-देवताओं के मन्दिर हैं। द्रोणसागर को अब भारतीय पुरातत्व विभाग का संरक्षण प्राप्त है।
माता बालासुन्दरी का मन्दिर, जिसे चैती देवी मन्दिर के नाम से भी जाना जाता है, काशीपुर का सबसे प्रसिद्ध मन्दिर है। मन्दिर परिसर में मुख्य मन्दिर के चारों ओर 15 अन्य पूजनीय स्थल भी हैं। इसी मन्दिर के पास नवरात्रियों में चैती मेला लगता है। इस मन्दिर का शिल्प मस्जिद के समान है, जिससे प्रतीत होता है कि इसे संभवतः मुगल साम्राज्य के समय में बनाया गया होगा। नगर में जागेश्वर महादेव का एक मन्दिर भी है, जो 20 फुट ऊँचा है। नगर के उत्तर में तुमरिया बाँध स्थित है। 1961 में बना यह बाँध 10 किलोमीटर लम्बा है। 
काशीपुर-रामनगर मार्ग पर नगर से लगभग दो किलोमीटर की दूरी पर गिरिताल नमक एक तालाब स्थित है। काशीपुर क्षेत्र में पर्यटन को बढ़ावा देने के लिए उत्तर प्रदेश सरकार द्वारा इस ताल के एक सिरे पर पर्यटक आवास गृह का निर्माण करवाया गया था, और कुछ वर्ष पहले तक स्थानीय लोग इस ताल में नौका विहार करते देखे जा सकते थे। तालाब के चारों ओर मंदिरों की शृंखला है, जिनमें से एक मां महिषासुर मर्दिनी देवी का मन्दिर भी है। मन्दिर परिसर में भगवान शंकर, लक्ष्मी-नारायण, सत्यनारायण, राधा-कृष्ण, सीता-राम, हनुमान, गायत्री, और सरस्वती की, जबकि मुख्य द्वार पर शनि व ब्रह्मदेव की प्रतिमाऐं स्थापित है। मान्यता है कि पांडव काल में यहां पर ऋषि-मुनियों के मठ हुआ करते थे, जहां वे देवी की आराधना करते थे।
इनके अतिरिक्त भी काशीपुर में कई प्रसिद्ध मन्दिर हैं, जिनमें चैती स्थित खोखराताल देवी मन्दिर, मोहल्ला लोहरियान स्थित माँ मनसा देवी मन्दिर, माँ गायत्री देवी मन्दिर, पक्काकोट स्थित मां काली देवी मन्दिर, सिंघान स्थित श्री दुर्गा मन्दिर, मुखर्जीनगर स्थित शीतला माता मन्दिर, गिरीताल स्थित मां चामुंडा देवी मन्दिर, पुष्पक विहार स्थित श्री सीताराम एवं माँ चामुंडा देवी मन्दिर व सुभाष नगर स्थित काली माता मन्दिर प्रमुख हैं।
