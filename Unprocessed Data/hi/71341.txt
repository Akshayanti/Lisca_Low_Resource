20000 वरुण हमारे सौर मण्डल के काइपर घेरे में स्थित एक खगोलीय वस्तु है। अंतर्राष्ट्रीय खगोलीय संघ के नियमों के तहत यदी ग्रह से छोटी कोई वस्तु इतना द्रव्यमान रखती हो कि स्वयं को गोलाकार कर सके तो उसे बौना ग्रह का दर्जा दिया जाता है। 20000 वरुण पृथ्वी से इतना दूर है कि उसका आकार सही रूप से अनुमानित नहीं हो पाया है, इसलिये यह ज्ञात​ नहीं कि यह बौना ग्रह है या नहीं। फिर भी अधिकतर खगोलशास्त्रियों का अनुमान है कि और जानकारी मिलने पर अंततः यह बौना ग्रह ही निकलेगा। 
20000 वरुण का नाम हिन्दु धर्म के देवता वरुण पर रखा गया था।
20000 वरुण सूरज से लगभग 43 खगोलीय इकाईयों की दूरी पर है, जो एक और सम्भवित बौना ग्रह, 50000 क्वावार से मिलता-जुलता है हालांकि क्वावार की कक्षा अधिक अंडाकार है और 20000 वरुण की गोल है। इसे सूरज की एक परिक्रमा पूरा करने में लगभग 283 वर्ष लग जाते हैं, और यह भी क्वावार से मिलता-जुलता काल है।
20000 वरुण तेज़ी से अपने अक्ष पर घूर्णन कर रहा है, जिस से यह अपने ध्रुवों पर थोड़ा-सा पिचका हुआ है। जहाँ पृथ्वी एक घूर्णन पूरा करने में 24 घंटे लगाती है, वहाँ 20000 वरुण एक घूर्णन केवल 6.34 घंटों में पूरा कर लेता है। 20000 वरुण के अलावा, एक और बौना ग्रह हउमेया भी तेज़ी से घूर्णन करने के कारण पिचका हुआ मिला है। 20000 वरुण के व्यास पर सही मापन सम्भव नहीं हो पाया है और इसके अंदाज़े 500 किमी से लेकर 1,060 किमी तक लगाए जाते हैं। तुलना के लिये हमारे चंद्रमा का व्यास लगभग 3,475 किमी है।
