मद्रास कैफ़े 2013 में प्रदर्शित भारतीय राजनैतिक रहस्यों पर आधारित फ़िल्म है जिसका निर्देशन शूजित सरकार ने किया है। फ़िल्म में जॉन अब्राहम, नर्गिस फ़ख़री और राशी खन्ना मुख्य अभिनय भूमिका में हैं। फ़िल्म 80 के दशक और 1990 के पूर्वार्द्ध को प्रदर्शित कर रही है, जिस समय श्रीलंकाई में गृहयुद्ध चल रहा था और भारत के पूर्व प्रधानमंत्री राजीव गांधी के हत्याकाण्ड को प्रदर्शित किया गया है लेकिन पात्रों का नाम परिवर्तन करके दिखाया गया है।
फ़िल्म भारत के पूर्व प्रधानमंत्री राजीव गांधी की हत्या पर आधारित है। फ़िल्म की शुरुआत इसी दृश्य के साथ होती है जिसमें रॉ एजेंट विक्रम सिंह चर्च में एक पादरी के सामने स्वीकार करता है कि उन्हें बचाया जा सकता था। वह पुरी कहानी बताता है कि कैसे अलगाववादी संगठन का मुखिया अन्ना पूर्व प्रधानमंत्री की हत्या की साज़िश रचता है, क्योंकि उसे डर है कि वो सत्ता में दोबारा आ गए तो श्रीलंका में तनाव ख़त्म करने की दिशा में कड़े कदम उठा सकते हैं, जो वो नहीं चाहता था। विक्रम सिंह को भारत सरकार, श्रीलंका भेजती है ताकि वो वहां की सरकार की मददगार तमिल अलगाववादी संगठन से लड़ने के लिए कर सके। विक्रम को उसके सीनियर अफ़सर रॉबिन दत्त उर्फ़ आरडी कहते हैं कि वो श्रीलंका में बाला को रिपोर्ट करे।
