तेरे मेरे सपने 1996 में बनी हिन्दी भाषा की फिल्म है जिसके निर्माता अमिताभ बच्चन और निर्देशक जॉय ऑगस्टिन है। इस फिल्म में चन्द्रचूढ़ सिंह, अरशद वारसी, प्रिया गिल और सिमरन जैसे अपरिचित कलाकार थे। इनमें से चन्द्रचूढ़, अरशद और प्रिया की ये पहली फ़िल्म है। जारी होने पर फ़िल्म सफल रही थी और इसका संगीत भी मशहूर था। 
ये कहानी एक ही दिन में जन्म लेने वाले दो बच्चों की है, जिसमें से एक राहुल मेहता का जन्म इंग्लैंड के एक अमीर खानदान में होता है, वहीं बालू का जन्म मुम्बई के एक मध्यम वर्ग के ब्राह्मण परिवार में होता है। राहुल के माता-पिता की मौत उसके बचपन में ही हो जाती है, और वो अपने दादा शम्भूनाथ मेहता के साथ रहता है। वो अपने माता-पिता की कब्र को देखने के लिए भारत जाना चाहता है, लेकिन उसके दादा उसे जाने नहीं देना चाहते, क्योंकि उसे लगता है कि वो भी अपने माता-पिता की तरह प्यार में पड़ जाएगा।
किसी तरह राहुल भारत आने में सफल रहता है, जहाँ से उसे टैक्सी में बालू मिलता है। राहुल की पहचान से अनजान, बालू अपने जन्मदिन के दिन पैदा हुए दूसरे अमीर बच्चे को लगातार भला-बुरा कहता रहता है। जब राहुल उसे उसकी पहचान बताता है तो वो शर्मिंदा हो जाता है। राहुल वापस उस अमीरी-ग्रस्त दुनिया में वापस नहीं जाना चाहता है, इस कारण वो बालू से एक दुसरे की जगह बदलने की बात कहता है। इस तरह राहुल एक टैक्सी ड्राइवर और बालू एक अमीर इंसान बन जाता है। 
राहुल टैक्सी ड्राइवर के रूप में बालू के घर जाता है, जहाँ उसे बालू की बहन पारो से प्यार हो जाता है। वहीं बालू को भारत में मेहता इंडस्ट्रीज़ को संभालने वाले वीपी माथुर की बेटी पूजा से प्यार हो जाता है। जब सभी को सच्चाई का पता चलता है तो राहुल के दादा भारत आ जाते हैं, और वहीं माथुर को जब पता चलता है कि उसकी बेटी एक टैक्सी ड्राइवर से शादी करना चाहती है तो माथुर अपने हाथों से मेहता इंडस्ट्रीज़ को दूर जाता देख कर राहुल और उसके दादा को मारने की कोशिश करता है, पर राहुल और बालू मिल कर उसे बचा लेते हैं।
सभी गीत आनंद बख्शी द्वारा लिखित; सारा संगीत विजू शाह द्वारा रचित।
