
मरी ऍल गणतंत्र रूस का एक संघीय खंड है जो उस देश की शासन प्रणाली में गणतंत्र का दर्जा रखता है। यह रूस के पूर्वी यूरोपीय मैदान में वोल्गा नदी के किनारों पर स्थित है और इसकी राजधानी योश्कार-ओला शहर है।
मरी ऍल वोल्गा नदी के किनारों पर विस्तृत है। गणतंत्र का पश्चिमी क्षेत्र दलदली मरी द्रोणी में आता है। मरी ऍल की 57% ज़मीन पर वन फैले हुए हैं। इसमें 476 बड़ी-छोटी नदिया बहती हैं और 200 से अधिक झीलें हैं। सर्दियों में मरी ऍल की बहुत सी नदियाँ और दलदल बर्फ़ग्रस्त होकर जम जाते हैं। बसंत और पतझड़ में पानी से भर जाने से इसके दलदली क्षेत्रों में यातायात लगभग बंद ही जो जाता है और उनमें से गुज़रना दुर्गम हो जाता है। जनवरी का औसत तापमान -13 सेंटीग्रेड और जुलाई का औसत तापमान 19 सेंटीग्रेड होता है। सर्दियों में बर्फ़ गरती है और गर्मियों में अक्सर बारिश पड़ती है।
मरी कबीलें इस इलाके में 5वीं सदी से पहले से बसे हुए हैं। तुर्की सुनहरे उर्दू ने इस क्षेत्र को अपनी ख़ानत में शामिल कर लिया था और 1440 ईसवी के दशक में यह काज़ान ख़ानत का हिस्सा बना। 1552 में ईवान भयानक ने इसे पूरे काज़ान ख़ानत समेत रूसी त्सार-राज्य में शामिल कर लिया। सोवियत संघ की स्थापना के बाद 4 नवम्बर 1920 में 'मरी स्वशासित ओब्लास्त' गठित हुआ जिसे 5 दिसम्बर 1936 में जोसेफ़ स्टालिन के संविधान के तहत 'मरी स्वशासित सोवियत समाजवादी गणतंत्र' के नाम से पुनर्गठित किया गया। 22 दिसम्बर 1990 को मरी ऍल गणतंत्र अपने वर्तमान रूप में गठित हुआ।
2010 की जनगणना के अनुसार मरी ऍल के 43.9% लोग मरी समुदाय, 47.4% लोग रूसी समुदाय, 5.8% लोग तातार समुदाय और 0.9% लोग चूवाश समुदाय के थे।
कूयर शहर की एक इमारत, सामने की शिला द्वितीय विश्वयुद्ध में मरने वालों का एक स्मारक है
तोलमन नदी
मोरको ज़िले की स्वागत शिला
पइसकिरिक गाँव
