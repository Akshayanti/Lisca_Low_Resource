कापा ओरायोनिस, जिसके बायर नामांकन में भी यही नाम दर्ज है, आकाश में कालपुरुष तारामंडल का छठा सब से रोशन तारा और पृथ्वी से दिखने वाले तारों में से 51वाँ सब से रोशन तारा है। यह हमसे लगभग 700 प्रकाश-वर्ष की दूरी पर स्थित है और पृथ्वी से इसका औसत सापेक्ष कांतिमान 2.06 है।
कापा ओरायोनिस को अंग्रेज़ी में "सेफ़" भी कहा जाता है। यह अरबी भाषा के "सैफ़ अल-जब्बार" से लिया गया है जिसका अर्थ "दानव की तलवार" है। कालपुरुष तारामंडल में जो कालपुरुष की काल्पनिक आकृति बनती है, कापा ओरायोनिस उसके हाथ से आगे स्थित एक तारा है।
कापा ओरायोनिस एक B0.5 Iavar श्रेणी का महादानव तारा है। इसका द्रव्यमान हमारे सूरज के द्रव्यमान का 15-17 गुना है और व्यास हमारे सूरज के व्यास का 11 गुना है। यह एक बहुत ही गरम तारा है और इसका सतही तापमान 26,000 कैल्विन अनुमानित किया गया है। इसकी भयंकर निहित चमक हमारे सूरज की चमक की 57,500 गुना है, लेकिन इस से उत्पन्न प्रकाश ज़्यादातर अधिक ऊर्जा वाले पराबैंगनी रंग में होता है जिसे मनुष्य नहीं देख सकते। इसलिए यह एक बहुत विकिरण उत्पन्न करने वाला तारा होकर भी मनुष्यों को धुंधला लगता है। आज से करोड़ों साल भविष्य में कापा ओरायोनिस सिमटकर एक भयंकर परमनोवा धमाके में ध्वस्त हो जाएगा।
