
न्यू रूल्स अंग्रेज गायिका डूआ लीपा की 2017 में रिलीस हुई प्रथम स्टूडियो एल्बम 'डूआ लीपा' से एक एकल गीत है। इयान किर्कपैट्रिक ने इस गीत का संगीत प्रोड्यूस किया है, और उन्होंने ही इसे कैरलाइन एलिन तथा एमिली वारेन के साथ मिलकर लिखा है। 21 जुलाई 2017 को इसे एल्बम के छठे गीत के तौर पर यूनाइटेड किंगडम में कंटेम्पररी हिट रेडियो फॉरमेट में जारी किया गया था, और फिर उसी फॉरमेट में 22 अगस्त 2017 को संयुक्त राज्य में भी रिलीस किया गया।
न्यू रूल्स एक 'ट्रॉपिकल हाउस', 'ईडीएम' और 'इलेक्ट्रो-पॉप' गीत है, जिसमें मुख्य रूप से ड्रम और हॉर्न वाद्ययंत्रों का प्रयोग हुआ है। इसके बोलों में गायिका किसी पूर्व प्रेमी को भूल कर जीवन में आगे बढ़ने के नियमों की सूची गिनाती है। गीत को समीक्षकों से सकारात्मक प्रतिक्रियाएं मिली, और उनमें से कुछ ने इसे 'ब्रेकअप' या 'महिला-सशक्तिकरण' एंथम के रूप में परिभाषित किया। यह गीत यूनाइटेड किंगडम, द नीदरलैंड्स, बेल्जियम, आयरलैंड, इसरायल और रोमानिया के संगीत चार्टों में शीर्ष पर पहुंचा, और ऑस्ट्रेलिया, कनाडा, फ़िनलैंड, जर्मनी, इटली, न्यू जीलैंड, नॉर्वे, स्वीडन और कई अन्य देशों में शीर्ष 10 में रह। यूएस बिलबोर्ड टॉप 100 की सूची में छठा स्थान प्राप्त करने वाला यह गीत बिलबोर्ड की सूची में आने वाला डूआ लीपा का तीसरा गीत था,और साथ ही शीर्ष 10 में पहुंचने वाला पहला।
हेनरी स्कॉलफील्ड द्वारा निर्देशित इस गीत का म्यूजिक वीडियो 7 जुलाई 2017 को डूआ लीपा के आधिकारिक यूट्यूब एकाउंट पर जारी किया गया। वीडियो में लीपा को किसी होटल के एक कमरे में अपनी सहेलियों के साथ बैठे दिखाया गया है, जो लीपा को उसके पूर्व प्रेमी के पास वापस जाने से रोक रही हैं। महिला सशक्तिकरण की थीम पर बने इस वीडियो को भी समीक्षकों ने काफी सराहा। गीत की सफलता में भी इस वीडियो का बड़ा हाथ है। न्यू रूल्स गीत को लीपा ने रूस के यूरोपा प्लस लाइव में इंग्लैंड के गलस्टोनबरी फेस्टिवल में भी गाया है।
