निर्देशांक: 29°29′48″N 79°28′52″E / 29.496571°N 79.480985°E / 29.496571; 79.480985
खैरना उत्तराखंड राज्य के नैनीताल जिले में एक छोटा सा नगर है, जो इसी नाम के पुल के दोनों ओर बस गया। खैरना पुल कोसी नदी पर ब्रिटिश काल के समय से ही स्थित है। खैरना मछिलयों के शिकार के लिए विख्यात है।
19 वीं सदी के अंत में ब्रिटिश सरकार ने खैरना नदी से लगती एक नई सड़क बनाने का फैसला किया, ताकि रानीखेत छावनी को संयुक्त प्रांत की तत्कालीन ग्रीष्मकालीन राजधानी, नैनीताल के साथ सीधे कनेक्ट किया जा सके। इससे पहले नैनीताल से रानीखेत जाने के लिये अल्मोड़ा होकर जाना पड़ता था। धीरे-धीरे लोगों ने पुल के दोनों छोरों पर दुकानें स्थापित करना शुरू किया, और इस प्रकार खैरना बाज़ार का उद्गम हुआ। धीरे धीरे लोग बढ़ते गए, और वह बाजार आज एक छोटे से कस्बे का रूप धारण कर चुका है।
खैरना नगर, कोसी और खैरना नदियों के संगम पर स्थित है। यह नैनीताल और रानीखेत, दोनों से ही 30 किमी की दूरी पर स्थित है। खैरना पुल भुवाली-रानीखेत रोड के साथ राष्ट्रीय राजमार्ग 109 के जंक्शन को चिह्नित करता है। खैरना नदी के पानी में आयरनस्टोन और क्वार्टजाइट प्रचुर मात्रा में पाया जाता है।
खैरना में एक राजकीय इंटर कॉलेज स्थित है, जिसमें लगभग 400 छात्र अध्ययन करते हैं।
