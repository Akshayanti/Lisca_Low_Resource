 भोजपुर भारत प्रांत के बिहार राज्य का एक जिला है। इसका मुख्यालय आरा है। बिहार की राजधानी पटना से चालीस किलोमीटर की दूरी पर बसा भोजपुर जिला ऐतिहासिक महत्व रखता है। भोजपुर जिले के निवासियों का मुख्य व्यवसाय कृषि है। 
भोजपुर की सीमा तीन तरफ से नदियों से घिरी है। जिले के उतर में गंगा नदी, पूर्व में सोन इसकी प्राकृतिक सीमा निर्धारित करते हैं। भोजपुर के उत्तर मे सारण और बलिया, दक्षिण मे रोहतास, पूर्व मे पटना एवं पश्चिम मे बक्सर, जहानाबाद एवं अरवल जिला से घिरा है ।
भोजपुर जिला पहले शाहाबाद के अन्तर्गत था जिसको सन् 1972 में बांटकर भोजपुर और रोहतास नामक दो जिले बनाए गए। 1992 तक बक्सर भी भोजपुर जिले का एक अनुमण्डल था जिसे 1992 में एक अलग जिला बना दिया गया। वर्तमान समय में भोजपुर जिले में तीन अनुमण्डल हैं- आरा सदर, पीरो और जगदीशपुर। जिले में तेरह प्रखण्ड है। 
मुख्यालय आरा भोजपुर का एक प्राचीन नगर है। यहां कई दर्शनीय मंदिर हैं। आरण्य देवी इस शहर की आराध्य देवी हैं। जैन समाज के भी कई प्रसिद्ध मंदिर यहां है। भोजपुर में ही जगदीशपुर है, जहां के बाबू कुंवर सिंह ने पहले स्वतंत्रता संग्राम 1857 की क्रांति में अंग्रेजो के खिलाफ लड़ाई का नेतृत्व किया था। 
आरा देश के बाकी हिस्सों से रेलमार्ग और सड़क मार्ग से भी जुड़ा है। वीर कुंवर सिंह के नाम पर विश्वविद्यालय है। कई उच्चस्तरीय कॉलेज और स्कूल जिले की शैक्षणिक पहचान दिलाते हैं। हर प्रसाद दास जैन कॉलेज, महाराजा कॉलेज, सहजानंद ब्रह्मर्षि कॉलेज, जगजीवन कॉलेज, महंत महादेवानंद महिला कॉलेज प्रमुख कॉलेज हैं।


