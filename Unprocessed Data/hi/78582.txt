माकेमाके हमारे सौर मण्डल के काइपर घेरे में स्थित एक बौना ग्रह है। अंतर्राष्ट्रीय खगोलीय संघ द्वारा रखा गया इसका औपचारिक नाम "136472 माकेमाके" है। यह हमारे सौर मण्डल का तीसरा सब से बड़ा बौना ग्रह है और इसका औसत व्यास 1,360 से 1,480 किमी के आसपास अनुमानित है, यानि यम का लगभग तीन-चौथाई। माकेमाके का कोई ज्ञात उपग्रह नहीं, जो काइपर घेरे की बड़ी वस्तुओं में असामान्य बात है। इसकी खोज 2005 में हुई थी।
माकेमाके सूरज से लगभग 52 खगोलीय इकाईयों की दूरी पर है। इसकी परिक्रमा कक्षा सौर मण्डल के चपटे चक्र से 29 डिग्री के कोण पर है। इसे सूरज की एक परिक्रमा पूरा करने में लगभग 301 वर्ष लग जाते हैं।
माकेमाके पर बहुत ही ठण्ड है और इसका औसत तापमान -232 °सेंटीग्रेड के आसपास है, जिस वजह से इसकी सतह पर मीथेन, इथेन और शायद नाइट्रोजन गैसों की जमी हुई बर्फ़ की मोटी तह है। इसी बर्फ़ीली सतह की वजह से माकेमाके का एल्बीडो 0.8 है, जो काफ़ी अधिक माना जाता है। इन जमी हुई गैसों की वजह से यह भी सम्भावना है के जब माकेमाके परिक्रमा करता हुआ सूरज के थोड़ा पास आ जाता है तो यह सीमित मात्रा में उबलकर माकेमाके पर एक पतला वायुमंडल बना देती हैं। लेकिन जैसे ही माकेमाके सूरज से दूर होता है तो सम्भावना अधिक है के यह वायुमंडल जमकर बर्फ़ की तरह सतह पर गिर जाता है और फिर सतह के ऊपर सिर्फ़ खुले अंतरिक्ष का व्योम ही होता है।
माकेमाके का कोई भी ज्ञात उपग्रह नहीं है।
माकेमाके पोलीनेशिया क्षेत्र के ईस्टर द्वीप के धर्म में एक देवता थे जिनको मानवजाति की सृष्टि करने का श्रेय दिया जाता था। इस बौने ग्रह का नाम उन्ही पर रखा गया है। अंग्रेज़ी में माकेमाके को "Makemake" लिखा जाता है।
