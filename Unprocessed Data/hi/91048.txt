80 करोड़
दबंग 2 अरबाज खान प्रोडक्शंस के बैनर के तहत अरबाज खान द्वारा निर्देशित और निर्मित 2012 की एक भारतीय एक्शन कॉमेडी फिल्म है। यह 2010 की फिल्म दबंग की अगली कड़ी है और दबंग फिल्म श्रृंखला की दूसरी फिल्म है। फिल्म की कहानी दिलीप शुक्ला ने लिखी है तथा सलमान खान, सोनाक्षी सिन्हा और प्रकाश राज इस फिल्म में प्रमुख भूमिकाओं में हैं। फिल्म की कहानी तबादले के बाद कानपुर पहुंचे इंस्पेक्टर चुलबुल पांडे के इर्द-गिर्द घूमती है, जिसका सामना वहां राजनेता बच्चा सिंह से होता है।
2010 में दबंग फिल्म रिलीज़ होने के बाद इस फिल्म का विकास शुरू हुआ। अभिनव कश्यप के बाहर हो जाने के बाद निर्माता अरबाज खान ने फिल्म का निर्देशन अपने हाथों में ले लिया। सलमान, सोनाक्षी, अरबाज तथा विनोद खन्ना ने क्रमशः चुलबुल पांडे, रज्जो, मक्खी तथा प्रजापति पांडे के फिल्म दबंग के पात्र निभाए। फिल्म की शूटिंग 9 मार्च 2012 को मुंबई के कमालिस्तान स्टूडियो में शुरू हुई, हालांकि बाकी की शूटिंग फिल्म सिटी में की गयी। 
8 नवंबर 2012 को फिल्म के पहले पोस्टर का अनावरण किया गया, और 10 नवंबर 2012 को खान के रियलिटी शो बिग बॉस 6 पर फिल्म का ट्रेलर रिलीज़ हुआ था। फिल्म को अंतरराष्ट्रीय स्तर पर 21 दिसंबर 2012 को रिलीज किया गया था। इस फिल्म ने भारत में तीन दिन में लगभग 58 करोड़ रुपये की कमाई कर एक था टाइगर का रिकॉर्ड तोड़ दिया। एक था टायगर के बाद यह 2012 की दूसरी सबसे बड़ी कमाई वाली हिंदी फिल्म है।
लालगंज में छेदी सिंह के खात्मे के बाद इंस्पेक्टर चुलबुल पांडे अब कानपुर में एक स्थानीय पुलिस स्टेशन का प्रभारी है, और कानपुर में अपनी पत्नी रज्जो, भाई मक्खी और सौतेले पिता के साथ रहता है। कानपुर में, एक हत्यारा दिनदहाड़े एक गवाह की हत्या कर देता है, जो एक खतरनाक डॉन के खिलाफ गवाही देने वाला होता है। चुलबुल उस हत्यारे का पीछा कर उसे एक कॉफ़ीहाउस में मार देता है। वह डॉन वास्तव में बच्चा सिंह होता है, जो एक संघर्षरत राजनेता है। कई सार्वजनिक विवादों के बाद, बच्चा का छोटा भाई गेंडा उसे चुलबुल से छुटकारा पाने के लिए राजी कर लेता है, और फिर चुलबुल के सौतेले पिता को धमकी देता है कि अगर चुलबुल ने बच्चा सिंह की आपराधिक गतिविधियों में हस्तक्षेप करना बंद नहीं किया, तो वह उसके पूरे परिवार को मार देगा।
गेंडा काफी समय से एक लड़की का उत्पीड़न कर रहा होता है, और उसकी शादी के दिन उसका अपहरण करने के लिए मंडप में पहुंच जाता है। चुलबुल भी कुछ हवलदारों के साथ शादी में आता है और गेंडा से वहां से चले जाने के लिए कहता है, लेकिन वहां से जाने की जगह गेंडा चुलबुल का अपमान करता रहता है, जिसके कारण आक्रोश में चुलबुल गेंडा की मंडप में ही हत्या कर देता है। इस बीच उसकी पत्नी गर्भवती हो जाती है, और हर कोई चुलबुल को अपने परिवार की सुरक्षा के लिए बच्चा को अकेला छोड़ देने की सलाह देता है। अपने भाई की मौत से गुस्साया बच्चा अगले चुनावों से पहले ही चुलबुल से बदला लेने की ठान लेता है। वह एक मंदिर में जाता है, जहां रज्जो और मक्खी भी उपस्थित होते हैं, और वहां मक्खी को गोली मारकर रज्जो को मंदिर की सीढ़ियों से धकेल देता है। हालांकि उस हमले में दोनों जीवित तो बच जाते हैं, लेकिन रज्जो का गर्भपात हो जाता है।
अपने होने वाले बेटे की मृत्यु की खबर सुनकर चुलबुल बच्चा के घर जाता है, और वहां उसके सारे आदमियों को मार देता है। इसके बाद वह बच्चा को गिरफ्तार करने की कोशिश करता है, लेकिन जब बच्चा उसे छेड़ने लगता है, तो वह तुरंत एक बंदूक से बच्चा की छाती में 2 गोलियां दाग देता है, जिससे बच्चा की वहीं पर मौत हो जाती है। बाद में, चुलबुल और रज्जो अपने पहले बच्चे को जन्म देते हैं, जो एक लड़का है। फिल्म के अंत में छेदी सिंह का फोटोग्राफर वहां पहुँचता है, और चुलबुल पांडे से एक पारिवारिक फोटो खींचने की बात कहता है। वे सभी हंसते हैं और फोटोग्राफर उनका चित्र लेकर चल देता है।
जब निर्देशक अभिनव कश्यप ने अगली कड़ी के निर्देशन से बाहर होने का फैसला किया, तो अरबाज खान ने खुद ही फिल्म का निर्देशन करने का निर्णय लिया। मुख्य खलनायक की भूमिका के लिए प्रकाश राज को चुना गया। करीना कपूर को फिल्म में एक आइटम गीत के लिए जोड़ा गया, हालांकि पहले कैटरीना कैफ को यह भूमिका दी गयी थी।
फरवरी 2012 में यह समाचार आया था की फिल्म के वितरण अधिकारों को यूटीवी मोशन पिक्चर्स को 1.40 अरब रुपये की कीमत पर बेच दिया गया, जो तब तक किसी बॉलीवुड फिल्म के लिए सबसे ज्यादा था। लेकिन बाद में यूटीवी मोशन पिक्चर्स ने इस समाचार को पूरी तरह से नकली और बकवास करार दिया। चुलबुल पांडे के पुलिस स्टेशन की दीवार पर तैयार किए गए राष्ट्रीय प्रतीक को गलत तरीके से चित्रित किया गया था। राष्ट्रीय भावनाओं से संबंधित मामूली विषमता के प्रति संवेदनशील, केंद्रीय फिल्म प्रमाणन ने निर्माता-निर्देशक अरबाज खान से फिल्म के फ्रेम के कोने को धुंधला करने को कहा।
फिल्म की शूटिंग मार्च 2012 में शुरू हुई। पहले निर्माताअों ने कानपुर में ही फिल्म की शूटिंग करने की योजना बनायी थी। कानपुर शहर का एक सेट मुंबई में कमालिस्तान स्टूडियो में बनाया गया था, जहां फिल्म का पहला कार्यक्रम शॉट किया गया। पूरे स्टूडियो को फिल्म के लिए किराए पर लिया गया था, इसे बॉलीवुड में पहली बार बनाया गया था। पहले चरण में एक कव्वाली गीत की शूटिंग भी शामिल थी। पहले चरण के बाद, मुंबई में फिल्म सिटी में बाकी फिल्म की शूटिंग की गयी। आखिरी चरण की शूटिंग सतारा में हुई। फिल्म की शूटिंग के तीसरे दिन ही सलमान खान ने सिनेमेटोग्राफर के.के. सेन्थिल कुमार की जगह असीम कुमार का चयन किया।
चुलबुल पांडे, दबंग 2 में खान द्वारा निभाया गया किरदार फिल्म के प्रचार के लिए स्टार प्लस के धारावाहिक दीया और बाती हम में दिखाई दिया, जो 12 और 13 दिसंबर 2012 को प्रसारित हुआ था। फिल्म के प्रचार के लिये सलमान और सोनाक्षी 17 दिसंबर 2012 को सा रे गा मा पा के सेट पर भी गए, जो पश्चिमी मुंबई उपनगर खार के केतनव थिएटर में था। 19 दिसंबर 2012 को दबंग 2 की एक विशेष स्क्रीनिंग रखी गई थी। 20 दिसंबर 2012 को एक अन्य प्रीमियर आयोजित किया गया था, जिसमें आमिर खान ने भी भाग लिया था।
दबंग 2 को भारत में 3500 और विदेशों में 450 स्क्रीनों पर 21 दिसंबर 2012 को रिलीज़ किया गया। यह फिल्म 60 करोड़ रुपयों के बजट पर बनाई गई थी। दबंग 2 में भारत और दुनिया भर में किसी भी फिल्म के लिए सबसे अधिक स्क्रीनों पर रिलीज़ किया गया था। काई पो चे! और भाग मिल्खा भाग के ट्रेलरों को भी दबंग 2 के साथ ही रिलीज़ किया गया था।

फिल्म में संगीत साजिद-वाजिद ने तथा पार्श्व संगीत संदीप शिरोडकर ने दिया है। फिल्म की एल्बम में कुल 9 गीत हैं, जिन्हें जलीस शेरवानी, इरफ़ान कमल तथा समीर ने लिखा है।
कमाई के मामले में दबंग 2, एक था टाइगर के बाद 2012 की दूसरी सबसे बड़ी फिल्म थी। इसने अपने पहले ही दिन 22 करोड़ रुपयों की कमाई की, जो किसी गैर-छुट्टी वाले दिन के लिये सबसे अधिक था। हालांकि, दूसरे दिन कमाई में, "अत्यधिक स्क्रीनिंग और ठंड के मौसम" की वजह से कमी देखी गई, लेकिन फिर भी 18 करोड़ रुपयों के आसपास जमा हुआ। फिल्म का कारोबार रविवार को और बढ़ा, और उसने 28.5 करोड़ रुपयों की कमाई की, जिससे कि पहले सप्ताह के अंत में फिल्म की कुल कमाई लगभग 70 करोड़ रुपयों तक पहुंच चुकी थी। यह फिल्म अपने पहले हफ्ते में ही 99 करोड़ रूपये कमा चुकी थी, जिसके बाद बॉक्स ऑफिस भारत द्वारा द्वारा इस फिल्म को "ब्लॉकबस्टर" घोषित कर दिया गया था। फिल्म की कुल कमाई 1.78 अरब रूपये थी, जिसमें से वितरकों का हिस्सा 94 करोड़ रूपये था।
