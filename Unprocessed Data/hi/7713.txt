खिलाड़ी 1992 की हिन्दी भाषा की रोमांचकारी थ्रिलर फिल्म है। अब्बास-मस्तान द्वारा निर्देशित यह फिल्म अक्षय कुमार की शुरुआती सफलता थी। इसमें आयशा जुल्का, दीपक तिजोरी और साबीहा भी हैं, जबकि प्रेम चोपड़ा, शक्ति कपूर, अनंत महादेवन और जॉनी लीवर ने सहायक भूमिका निभाई है। खिलाड़ी बॉक्स ऑफिस पर आलोचनात्मक और व्यावसायिक रूप से सफल रही और 1992 की दसवीं सबसे ज्यादा कमाई करने वाली फिल्म थी।
राज मल्होत्रा, बॉनी, नीलम चौधरी और शीतल नाथ अपने कॉलेज में चार शरारतबाज़ हैं। राज इंस्पेक्टर सुरेश मल्होत्रा का छोटा भाई हैं। बॉनी के पास कोई रिश्तेदार नहीं हैं। शीतल मंत्री कैलाश नाथ की पुत्री हैं। जबकि नीलम अपने चाचा की एकमात्र जीवित रिश्तेदार है और उनकी जायदाद की उत्तराधिकारी है। राज और नीलम के साथ-साथ बॉनी और शीताल रूमानी रूप से एक साथ हैं।
जतिन-ललित ने साउंडट्रैक बनाया, जो 1992 के सर्वश्रेष्ठ बिकने वाले शीर्ष 5 एल्बमों में से एक था। 

अक्षय कुमार की पहली सफल फिल्म थी और इसे बॉक्स ऑफिस पर "सुपर हिट" घोषित किया गया था। कहानी का मूल आधार 1975 की ऋषि कपूर और नीतू सिंह अभिनीत फिल्म खेल खेल में जैसा है। इस फिल्म से "खिलाड़ी" नाम वाली अक्षय कुमार की फिल्मों की श्रृंखला शुरू हुई। जिसमें मैं खिलाड़ी तू अनाड़ी, सबसे बड़ा खिलाड़ी, खिलाड़ियों का खिलाड़ी, मिस्टर एंड मिसेज़ खिलाड़ी, इन्टरनेशनल खिलाड़ी, खिलाड़ी 420 और खिलाड़ी 786 शामिल है।
