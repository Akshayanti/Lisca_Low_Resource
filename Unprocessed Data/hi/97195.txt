बेटा कैसिओपिये, जिसका बायर नाम भी यही है, शर्मिष्ठा तारामंडल के क्षेत्र में स्थित एक तारा है। यह पृथ्वी से दिखने वाले तारों में से 71वाँ सब से रोशन तारा है। पृथ्वी से देखी गई इस तारे की चमक 2.27 मैग्नीट्यूड है और यह हमसे लगभग 54 प्रकाश वर्ष की दूरी पर स्थित है।
बेटा कैसिओपिये तारे को "कैफ़" भी कहते हैं, जो अरबी भाषा के "अल​-कफ़ अल​-ख़ज़ीब" से आया है और जिसका अर्थ " रंगी हुई हथेली" है।
बेटा कैसिओपिये F2 III या F2 IV श्रेणी का पीला-सफ़ेद दानव या उपदानव तारा है, जिसका द्रव्यमान हमारे सूरज के द्रव्यमान का 2 गुना और व्यास हमारे सूरज के व्यास का 4 गुना है। इसकी तारे की निहित चमक सूरज की लगभग 27 गुना है। इसका सतही तापमान लगभग 7,000 कैल्विन अनुमानित किया गया है। यह कभी A श्रेणी का मुख्य अनुक्रम तारा हुआ करता था जिस्क्र केंद्र का हाइड्रोजन इंधन अब ख़त्म हो चुका है और जो अब ठंडा होकर आकार में फूलने लगा है। यह फूलते-फूलते कभी एक लाल दानव तारा बन जाएगा। यह एक परिवर्ती तारा भी है जिसकी चमक हर 2.5 घंटे के अरसे में पहले बढ़कर +2.25 मैग्नीट्यूड हो जाती है और फिर घटकर +2.31 मैग्नीट्यूड हो जाती है ।
शक्तिशाली दूरबीनों से देखने पर ज्ञात हुआ है कि बेटा कैसिओपिये एक द्वितारा है जिसका एक धुंधला सा साथी है जो हर 27 दिनों में मुख्य तारे की एक परिक्रमा पूरी कर लेता है।
