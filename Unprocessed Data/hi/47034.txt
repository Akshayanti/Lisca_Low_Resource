वैश्विक हिन्दी सम्मेलन हिन्दी एवं अन्य भारतीय भाषाओं के प्रयोग को बढ़ाने तथा इनके प्रचार-प्रसार के लिए गठित एक पंजीकृत स्वयंसेवी संस्था है। इस मंच के माध्यम से प्रयास किया जाता है कि जनतांत्रिक मूल्यों के अनुरूप भारत की जनता को सभी सूचनाएँ, सुविधाएं और सेवाएँ जनभाषा अर्थात राज्यों की राजभाषा तथा भारत की राजभाषा
हिन्दी में प्राप्त हों। विश्व स्तर पर हिंदी शिक्षण की सुविधाएँ उपलब्ध हों। ई-गवर्नेंस और डिजिटल-इंडिया आदि में हिंदी व भारतीय भाषाओं का प्रयोग हो। ‘वैश्विक हिन्दी सम्मेलन’ का प्रयास है कि भारत में शिक्षा व रोजगार भारतीयों भाषाओं के माध्यम से उपलब्ध हो तथा हिन्दी एवं भारतीयों भाषाओं के लिए भाषा-टेक्नोलॉजी का भी विकास एवं प्रसार हों। स्कूलों में विद्यार्थियों को कंप्यूटर-मोबाइल व इस प्रकार के नवीनतम उपकरणों पर हिंदी व भारतीय भाषाओं में कार्य की शिक्षा दी जाए ताकि इंटरनेट व सोशल मीडिया पर हिन्दी एवं अन्य भारतीय भाषाओं को महत्वपूर्ण स्थान मिले तथा हिन्दी एवं अन्य भारतीय भाषाओं के साहित्य का विश्व स्तर पर प्रसार हो। हिन्दी एवं अन्य भारतीय भाषाओं में ज्ञान-विज्ञान. व्यापार-व्यवसाय, तथा जनसूचना व जनसंचार का प्रसार हो ताकि विदेशी भाषा की बाधा से मुक्त हो कर देश के लोग अपनी भाषा के माध्यम से विभिन्न क्षेत्रों में विकास की ऊंचाइयों को छू सकें।
 ‘वैश्विक हिन्दी सम्मेलन’ हिन्दी एवं अन्य भारतीय भाषाओं के प्रयोग को बढ़ाने तथा इनके प्रचार-प्रसार के अभियान के लिए गठित एक पंजीकृत संस्था है, जिसका प्रयास है कि जनतांत्रिक मूल्यों और संविधान की भावना के अनुरूप भारतवासियों को सूचनाएँ, सुविधाएँ, सेवाएँ और अवसर जनभाषा में अर्थात भारत संघ की राजभाषा हिन्दी तथा राज्यों की राजभाषाओं में प्राप्त हों। 
‘वैश्विक हिन्दी सम्मेलन’ का प्रयास है कि भारत की ई-गवर्नेंस और डिजिटल-इंडिया आदि महत्वाकांक्षी योजनाओं में हिंदी व भारतीय भाषाओं का प्रमुखता से समावेश हो। सभी वेबसाइट, ऑनलाइन सुविधाएँ, कंप्यूटर-प्रणालियाँ, आई.टी. सोल्युशन आदि में संघ व राज्य की राजभाषा को प्रमुखता से रखा जाए। देश में शिक्षा व रोजगार भारतीय भाषाओं के माध्यम से उपलब्ध हो तथा हिंदी सहित सभी भारतीय भाषाओं के लिए उपलब्ध भाषा-टेक्नोलॉजी का भी प्रसार हो। स्कूलों/कॉलेजों में विद्यार्थियों को कंप्यूटर-मोबाइल आदि नवीनतम उपकरणों पर हिंदी व भारतीय भाषाओं में कार्य का अनिवार्य प्रशिक्षण दिया जाए ताकि इंटरनेट व सोशल मीडिया पर हिन्दी एवं अन्य भारतीय भाषाओं को महत्वपूर्ण स्थान मिल सके और इनमें उपलब्ध ज्ञान-विज्ञान का विश्वभर में प्रसार हो । 
‘वैश्विक हिंदी सम्मेलन’ का मानना है कि ज्ञान-विज्ञान, शिक्षा-रोजगार, व्यापार-व्यवसाय तथा जनसूचना व जनसंचार आदि क्षेत्रों में भारतीय भाषाओं के प्रयोग से ही इनका प्रसार संभव है। विदेशी भाषा के बंधन से मुक्त हो कर ही देश के लोग अपनी भाषा के माध्यम से विभिन्न क्षेत्रों में विकास की ऊँचाइयों को छू सकते हैं, इसी के द्वारा भारतीय संस्कृति की भी रक्षा हो सकती है। इसलिए ‘वैश्विक हिन्दी सम्मेलन’ देश-दुनिया में भारतीय भाषाओं के प्रसार से जुड़े लोगों व भारत-भाषा प्रेमियों को एकजुट करते हुए इस कार्य के लिए जागरूकता अभियान चलाने और जनमानस तैयार करने के लिए निरन्तर प्रयासरत है। देश-विदेश के सभी भारतीय-भाषा प्रेमी इस अभियान से जुड़ सकते हैं। इसके लिए कोई शुल्क आदि नहीं है।
वैश्विक हिंदी सम्मेलन’ सोशल मीडिया समूहों से 12500 से अधिक लोग जुड़े हैं। वैश्विक हिंदी सम्मेलन गूगल समूह’, हिंदी व अन्य भारतीय भाषाओं के प्रयोग व प्रसार का संभवतः विश्व का सबसे बड़ा व सक्रिय ई-मेल समूह है, जिसमें देश-विदेश के करीब 8500 से सदस्य हैं। इनमें हिंदी व अन्य भारतीय भाषाओं के अनेक वरिष्ठ पत्रकार, साहित्यकार, भाषा-सेवी, शिक्षाविद्, राजभाषाकर्मी, वैज्ञानिक, भाषा-प्रेमी, भाषा-प्रौद्योगिकीविद्, विद्यार्थी एवं विभिन्न क्षेत्रो के लोग जुड़े हैं। इसके फ़ेसबुक समूह पर भी ऐसे करीब 4000 लोग हैं। इसके अतिरिक्त गूगल+, ट्विटर तथा व्हाट्स-ऐप आदि पर भी संस्था द्वार भारतीय भाषाओं के प्रयोग व प्रसार का अभियान चलाया जाता है।
इस मंच के माध्यम से हिंदी व भारतीय भाषाओं के समर्थकों के बीच समन्वय और सहयोग बनाते हुए भारतीय भाषाओं से संबंधित सूचनाओं, प्रयासों, प्रौद्योगिकी आदि की जानकारी प्रदान करने व विचार-विनिमय करने और सदस्यों द्वारा हिंदी व अन्य भारतीय भाषाओं के प्रयोग संबंधी सुझाव, विचार, शिकायतें माँग, सूचनाएँ आदि प्रस्तुत की जाती है। इस क्षेत्र में देश-विदेश में उल्लेखनीय योगदान करने वाले लोगों का परिचय व कार्य भी प्रस्तुत किया जाता है।
‘वैश्विक हिंदी सम्मेलन’ गूगल समूह’ द्वारा एक अभिनव पहल करते हुए हिंदी व भारतीय भाषाओं के प्रचार से संबंधित विषयों पर समय-समय पर वैश्विक ई-संगोष्ठियों का भी आयोजन किया जाता है जिनमें श्रोताओं के स्थान पर हजारों ई-प्रतिभागी अपने समय व सुविधानुसार वैश्विक ई-संगोष्ठी में भाग लेते हैं और शृंखला रूप में, कई कड़ियों में विद्वान-प्रतिभागी अपने विचार प्रस्तुत करते हैं। 
सोशल मीडिया के माध्यम से देवनागरी लिपि व भारतीय लिपियों में कार्य करने का न केवल अनुरोध किया जाता है बल्कि ई-मेल के माध्यम से कंप्यूटर व मोबाइल आदि पर हिंदी में कार्य की जानकारी भी दी जाती है और कॉलेजों व सामुदायिक समूहों के माध्यम से प्रशिक्षण भी दिया जाता है। इसके चलते लाखों लोग जो कल तक भारतीय भाषाएँ कंप्यूटर मोबाइल आदि पर रोमन लिपि में लिखते थे अब देवनागरी व अपनी भाषाओं की लिपि में लिखने लगे हैं।
‘वैश्विक हिंदी सम्मेलन’ संस्था के अस्तित्व में आने के पूर्व ही इसकी आधारशिला के रूप में अगस्त 2012 में मुंबई उपक्रम नगर राजभाषा कार्यान्वयन समिति के सहयोग से ‘मुंबई हिंदी सम्मेलन’ के माध्यम से ‘वैश्विक हिंदी सम्मेलन’ ने आकार लेना प्रारंभ कर दिया था। इस सम्मेलन में न्यायमूर्ति चन्द्रशेखर धर्माधिकारी, सुप्रसिद्ध फिल्मकार राजकुमार बड़जात्या सहित शिक्षा–साहित्य, राजभाषा, सिनेमा, मीडिया, न्यायपालिका, आदि विभिन्न क्षेत्रों से जुड़े लोगों ने भाग लिया था। 
संस्था द्वारा सेंट्रल बैंक ऑफ इंडिया के सहयोग से ‘हिंदुस्तानी प्रचार सभा’ के साथ 10 सितंबर 2014 को विलेपार्ले, मुंबई में ‘वैश्विक हिंदी सम्मेलन: 2014’ आयोजित किया गया था जिसमें गोवा की माननीय राज्यपाल व साहित्यकार ‘श्रीमती मृदुला सिन्हा, मुख्य सूचना आयुक्त- श्रीमती लीना मेहेंदले तथा महाराष्ट्र के अपर पुलिस महानिदेशक श्री सूर्य प्रताप गुप्ता सहित देश-विदेश के 400 से भी अधिक प्रतिनिधियों ने भाग लिया था। इस अवसर पर दक्षिण अफ्रीका हिंदी शिक्षा संघ की अध्यक्ष श्रीमती मालती रामबली को ‘वैश्विक हिंदी सेवा सम्मान’, बालेंदू शर्मा दाधीच को ‘वैश्विक सूचना प्रौद्योगिकी सम्मान’ प्रवीण जैन को ‘हिंदी सक्रिय सेवा सम्मान’ तथा वरिष्ठ साहित्यकार डॉ. सुधाकर मिश्र को ‘आजीवन हिंदी साहित्य सेवा सम्मान’ प्रदान किया गया।
‘विश्व हिंदी दिवस’ के अवसर पर वैश्विक हिंदी संगोष्ठी का आयोजन किया गया जिसमें मॉरीशस के वरिष्ठ साहित्यकार श्री राज हीरामन प्रमुख वक्ता थे उन्हें ‘वैश्विक हिंदी साहित्य सारथी’ सम्मान भी प्रदान किया गया। संगोष्ठी में डॉ रमाकांत गुप्ता, साहित्यकार डॉ.सुधाकर मिश्र तथा जवाहर कर्णावट सहित अनेक गणमान्य लोग उपस्थित थे।
‘वैश्विक हिंदी सम्मेलन’ द्वारा ‘शाकुंतलम’ तथा ‘शिवानी साहित्य मंच के साथ मिलकर वैश्विक हिंदी संगोष्ठी व काव्य गोष्ठी का आयोजन किया गया। कार्यक्रम में कनाडा के साहित्यकार प्रो.सरन घई को वैश्विक हिंदी साहित्य सम्मान से विभूषित किया गया। मुंबई उच्च न्यायालय के सेवा निवृत्त मुख्य न्यायधीश न्यायमूर्ति श्री राजन कोचर तथा सुप्रसिद्ध फिल्मकार राजकुमार बड़जात्या भी उपस्थित थे। 
मुंबई के सोमैया कॉलेज के साथ मिलकर आयोजित संगोष्ठी में नीदरलैंड की साहित्यकार प्रो.पुष्पिता अवस्थी को वैश्विक हिंदी साहित्य सम्मान से विभूषित किया गया। संगोष्ठी में लेखक माणिक मुंडे, एस.एन.डी.टी. विश्वविद्यालय की पूर्व निदेशक प्रो. माधुरी छेड़ा, सूरीनाम से भगवान जी, सौमैया कॉलेज की प्राचार्या तथा उपप्राचार्य डॉ. सतीश पांडेय, डॉ.एम.एल.गुप्ता तथा डॉ.कामिनी गुप्ता ने विचार प्रस्तुत किए।
‘वैश्विक हिंदी सम्मेलन’ द्वारा मुंबई रेल विकास कॉर्पोरेशन के साथ चर्चगेट स्टेशन परिसर मुंबई में ‘देश-विदेश में हिंदी’ विषय पर वैश्विक संगोष्ठी आयोजित की गई जिसमें दक्षिण अफ्रीका के क्वाज़ुलु विश्वविद्यालय की प्रोफेसर और हिंदी शिक्षा संघ की अध्यक्ष प्रो. उषा शुक्ला मुख्य अतिथि थीं। उन्हें ‘वैश्विक हिंदी साहित्य सम्मान’ से विभूषित किया गया। कार्यक्रम में राकेश पांडेय, माणिक मुंडे, विजय जैन, अमरजीत मिश्रा आदि ने विचार रखे।
मुम्बई में ‘वैश्विक हिंदी सम्मेलन’, के. सी. महाविद्यालय और ‘सत्याग्रह’ संस्था द्वारा 'प्रवासी भारतीय और हिंदी’ विषय पर अंतरराष्ट्रीय संगोष्ठी का आयोजन किया गया। संगोष्ठी में ब्रिटेन के रचनाकार तजेंद्र शर्मा, माणिक मुंडे, प्रो.माधुरी छेड़ा, श्रीमती देवी नागरानी, डॉ.शीतलाप्रसाद दुबे, लेखिका श्रीमती शील निगम आदि ने विचार प्रस्तुत किए। इस अवसर पर ‘लेखनी’ की संपादक’ श्रीमती शैल अग्रवाल को ‘वैश्विक हिंदी साहित्य सम्मान’ से विभूषित किया गया।
बैंक ऑफ बड़ौदा के साथ ‘हिन्‍दी का वैश्विक परिदृश्‍य’ विषय पर आयोजित’ संगोष्ठी में दक्षिण अफ्रीका ‘हिंदी शिक्षा संघ’ की अध्यक्ष प्रोफ़ेसर उषा शुक्ला, मॉरीशस   के साहित्यकार राज हीरामन, प्रवासी संसार के संपादक राकेश पांडेय. गगनांचल के संपादक हरीश नवल, बैंक ऑफ बड़ौदा के राजभाषा प्रमुख जवाहर कर्णावट, तथा डॉ. एम.एल. गुप्ता ‘आदित्य’ आदि ने विचार रखे।
'वैश्विक हिंदी सम्मेलन' तथा मुंबई रेल विकास कॉरपोरेशन के संयुक्त तत्वाधान में आयोजित संगोष्ठी में मुख्य अतिथि मॉरीशस के सुप्रसिद्ध साहित्यकार रामदेव धुरंधर को 'वैश्विक हिंदी साहित्य सम्मान' से विभूषित किया गया। संगोष्ठी में मुंबई विश्वविद्यालय के हिंदी-विभागाध्यक्ष प्रो. करुणाशंकर उपाध्याय, एम.आर.वी.सी. की वित्तीय सलाहकार श्रीमती स्मृति वर्मा, जी.एसटी. अपर आयुक्त श्रीमती मनप्रीत आर्य, महामना फाउंडेशन के अध्यक्ष दिनेश गुप्ता, सहित अनेक विद्वानों ने विचार रखे। 
'वैश्विक हिंदी सम्मेलन' तथा एम.एम.पी.शाह कॉलेज के संयुक्त तत्वाधान में कॉलेज के विद्यार्थियों को मोबाइल-कंप्यूटर आदि उपकरणों पर देवनागरी लिपि सहित विभिन्न भारतीय लिपियों में कार्य का प्रशिक्षण दिया गया।
इस श्रृंखला में विदेशों में रहकर भाषा-शिक्षण, साहित्य या अन्य किसी प्रकार हिंदी के प्रचार-प्रसार में लगे महानुभावों व उनके कार्य का परिचय दिया जाता है जो संस्था के सोशल मीडिया समूहों के माध्यम से देश-दुनिया तक पहुंचता है। इस श्रृंखला के अंतर्गत अब तक निम्नलिखित का परिचय दिया गया है:-
इस शृंखला में हिंदी तथा अन्य भारतीय भाषा या भाषाओं के प्रयोग व प्रसार के लिए एक सेनानी की भांति कार्य में लगे महानुभावों व उनके कार्य का परिचय दिया जाता है जो संस्था के सोशल मीडिया समूहों के माध्यम से देश-दुनिया तक पहुँचता है। इस शृंखला का उद्देश्य भारतीय भाषाओं के लिए कार्य कर रहे महानुभावों को प्रोत्साहित करना है। इसके अंतर्गत अब तक निम्नलिखित का परिचय दिया गया है:-
मनोज धनीलाल बालेन्दु शर्मा दाधीच, राकेश पांडेय, डॉ. अमरनाथ शर्मा, निर्मलकुमार पाटोदी, प्रभु जोशी, डॉ. आशिष कंधवे, जवाहर कर्णावट ], सुश्री विजयलक्ष्मी जैन, प्रो.जोगा सिंह विर्क, डॉ. विजय भार्गव, बिजय क्मार जैन, पोलिशेट्टी ओबैया, रवि रतलामी, प्रेमचंद अग्रवाल, के.एस वेंकटाचलम प्रवीण जैन, डॉ. आर.वी.सिंह अजय जैन, जयराज, योगेन्द्र प्रसाद जोशी, मनोरमा मिश्र, अजय वोकिल 
डॉ.वेदप्रताप वैदिक 
राहुल देव 
अशोक चक्रधर 
प्रो.गिरीश्वर मिश्र 
अतुल कोठारी 
श्रीमती लीना मेहंदले 
कृष्णकुमार गोस्वामी 
श्रीमती माधुरी छेड़ा 
महेशचंद्र गुप्त 
प्रो. उषा शुक्ला 
प्रो पुष्पिता अवस्थी 
रामदेव धुरंधर 
डॉ. स्नेह ठाकुर 
राज हीरामन 
रोहित कुमार हैप्पी 
प्रो.मंगला रानी 
श्रीमती शील निगम 
आफताब आलम 
संपत देवी मुरारका 
अखिलेश श्रीवास्तव 
अरुण शर्मा 
विनोद रिंगानिया 
प्रभु देसाई 
राहुल खटे .
‘वैश्विक हिंदी सम्मेलन’ की स्थापना में डॉ. श्रीमती कामिनी गुप्ता की महत्वपूर्ण भूमिका थी। पर्दे के पीछे रह कर उन्होंने ‘वैश्विक हिंदी सम्मेलन’ को आगे बढ़ाने में महत्वपूर्ण और सार्थक भूमिका निभाई। डॉ. कामिनी गुप्ता,14 मार्च 2018 को कैंसर के असाध्य रोग से लड़ते-लड़ते मृत्यु के आगोश में समा गईं। वे भारत सरकार, गृह मंत्रालय के राजभाषा विभाग के अंतर्गत हिंदी शिक्षण योजना, मुंबई में 29 वर्ष तक निरन्तर प्राध्यापक के रूप में कार्य करती रहीं। अपनी प्रभावी शिक्षण पद्धति के चलते केंद्रीय कार्यालयों के प्रशिक्षार्थी अधिकारी/कर्मचारी में वे काफी लोकप्रिय थीं। वे एक अच्छी लेखिका, कवयित्री और प्रभावी वक्ता थीं। ‘राजभाषा संदर्शिका’ की वे सह-लेखिका थीं। देश के प्रतिष्ठित समाचार-पत्रों व पत्रिकाओं में उनके अनेक लेख प्रकाशित हुए थे। वे आकाशवाणी और दूरदर्शन के अनेक कार्यक्रमों मे भी भाग लेती रही थीं। चार्ल्स डिकेन्स की बाल-कहानियों का अंग्रेजी से हिंदी में अनुवाद उनके प्रमुख कार्यों में से एक है।उन्होंने हिंदी में एम.ए. और पीएच.डी. के अतिरिक्त बी.लिब, बी.एड, अनुवाद में स्नातकोत्तर डिप्लोमा और गुजराती में डिप्लोमा भी किया। दूसरी ओर वे एक बहुत ही कुशल गृहणी भी थीं। पांच वर्ष पूर्व कैंसर की पुष्टि होने के बावजूद वे घरेलू कार्यों के अतिरिक्त सामाजिक कार्यों में भी योगदान देती रहीं और ‘वैश्विक हिंदी सम्मेलन’ की व्यवस्था-प्रभारी के दायित्वों का निर्वाह भी करती रहीं। आखिरी समय जब डॉक्टरों ने हार मान ली, डॉ. कामिनी गुप्ता ने अपनी बीमारी से हार नहीं मानी। ऐसी विदूषी कर्मठ, कर्तव्यपरायण और संघर्षशील महिला दिवंगत डॉ. कामिनी गुप्ता को ‘वैश्विक हिंदी सम्मेलन’ ह्दय से नमन करता है।
अत: उन्हें श्रद्धांजलि अर्पित करते हुए ‘वैश्विक हिंदी सम्मेलन’ द्वारा निर्णय लिया गया है कि हिंदी व भारतीय भाषाओं के प्रसार के लिए दिए जाने वाले सम्मानों के अंतर्गत अब ‘डॉ. कामिनी स्मृति वैश्विक हिंदी सेवा सम्मान’ प्रदान किए जाएँगे।
