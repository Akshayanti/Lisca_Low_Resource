बज्जिका के मानक शब्दकोश का अच्छा विकास नहीं हुआ है। कुछ वर्ष पूर्व लेखक सुरेन्द्र मोहन प्रसाद द्वारा संपादित तथा अखिल भारतीय बज्जिका साहित्य सम्मेलन, मुजफ्फरपुर द्वारा सन 2000 में प्रकाशित बज्जिका - हिन्दी शब्दकोष उपलब्ध है। 
बज्जिका की शब्दावली को मुख्यतः तीन वर्गों में रखा जा सकता है-
तद्भव शब्द-- ये वैसे शब्द हैं जिनका जन्म संस्कृत या प्राकृत में हुआ था, लेकिन उनमें काफ़ी बदलाव आया है। जैसे- भतार, चिक्कन, आग, दूध, दाँत, मुँह । तत्सम शब्द का बज्जिका में प्रायः अभाव है। हिंदी और बज्जिका की सीमा रेखा चूँकि क्षीण है इसलिए हिंदी में प्रयुक्त होनेवाले तत्सम शब्द का प्रयोग बज्जिका में भी देखा जा सकता है।
देशज शब्द--बज्जिका में प्रयुक्त होने वाले देशज शब्द लुप्तप्राय हैं। इसके सबसे अधिक उपयोगकर्ता गाँव में रहने वाले निरक्षर या किसान हैं। देशज का अर्थ है - जो देश में ही जन्मा हो। जो न तो विदेशी है और न किसी दूसरी भाषा के शब्द से बना हो। ऐसा शब्द जो स्थानीय लोगों ने बोल-चाल में यों ही बना लिया गया हो। बज्जिका में ऐसे शब्दों को देशज के बजाय "मूल शब्द" भी कहा जा सकता है, जैसे- पन्नी, फटफटिया, घुच्ची आदि। 
विदेशज शब्द हिन्दी के समान बज्जिका में भी कई शब्द अरबी, फ़ारसी, तुर्की, अंग्रेज़ी आदि भाषा से भी आये हैं, इन्हें विदेशज शब्द कह सकते हैं। वास्तव में बज्जिका में प्रयोग होने वाले विदेशज शब्द का तद्भव रूप ही प्रचलित है, जैसे-कौलेज, लफुआ, टीशन, गुलकोंच, सुर्खुरू आदि।
हिन्दी के समान बज्जिका को भी देवनागरी लिपि में लिखा जाता है। पहले इसे 'कैथी लिपि में भी लिखा जाता था। शब्दावली के स्तर पर अधिकांशत: हिंदी तथा उर्दू के शब्दों का प्रयोग होता है। फिर भी इसमें ऐसे शब्दों का इस्तेमाल प्रचलित है जिसका हिंदी में सामान्य प्रयोग नहीं होता। कुछ शब्दों की बानगी देखिए:
संज्ञाएँ जैसे- सोंटा, छेंहुकी, चट्टी, कचकाड़ा, चिमचिमी, खटिया, ढ़िबरी, चुनौटी, बेंग, गमछा, इनार, अमदूर, सिंघारा, चमेटा, कपाड़, नरेट्टी, ठोड़, गाछी, डांड़, सोंड़, भन्साघर, आदि।
विशेषण जैसे- लिच्चर, ख़चड़ा या खच्चड़, ढ़हलेल, लतखोर, बकलेल, बुड़बक, भितरघुन्ना, साँवर, गोर, लफुआ, पतरसुक्खा, चमड़चिट्ट, थेथड़, गोरकी, पतरकी आदि। 
क्रियाएँ जैसे- अकबकाना, टरकाना, कीनना, खिसियाना, हँसोथना, भमोर लेना, बकोटना, लबड़-लबड़, ढ़ूंकना, खिसियाना, भुतलाना, बीगना, गोंतना, धड़फड़ाना, मेहराना, सरियाना, चपोड़ना, सुतल, देखलिअई, बजाड़ना, टटाना, तीतना, बियाना, पोसना आदि। 
संबंधवाचक शब्द: भतार, जनानी, मेहरारू, मरद, मौगी, धिया, जईधी, कनियां, पुतोह, गोतनी, देओर-भौजाई, भाभो, भैंसुर, लौंडा, छौंड़ा एवं छौड़ी, आदि।
खान-पान संबंधी शब्द: मिट्ठा, नून, बूँट, भात, सतुआ, मुड़ई, अलुआ, ऊंक्खी, रमतोरई, कोंहरा, झिंगुनी, कचड़ी, ठेकुआ, पुरुकिया, कसार, गरी, तरकारी, छुच्छा, जूठा, निरैठा, अज्जू, जुआईल, चोखा, भरता आदि।
कृषि-कार्य संबंधी शब्द: धूर, लग्गी, कट्ठा, बीघा, सिराउर, क्यारी, कदवा, बिच्चा, बाव, छिट्टा, पटवन, केरौनी, कटनी, दौनी, हर, फार, पालो, जुआ, हेंगा, पैना, जाबी, जोर, खूँटा, कुट्टी, दर्रा या धोईन, खरी, चुन्नी, गाछ या गाछी, सोंड़, डांड़, बीया आदि।
 कुछ अन्य शब्द जैसे- भिन्सारा, अन्हार, इंजोर, ओसारा, अनठेकानी, तनीयक, निम्मन, अउँघी, बहिर, भकचोंधर, अखनिए, तखनिए, माथा, फैट, लूड़्, गोईंठा, डेकची, फटफटिया, नूआ, अक्खटल, भुईयां, गोर आदि।
गिनती/ संख्यावाचक/ मात्रात्मक शब्द एक, दू, तीन, चार, पाँच, छौ, सात, आठ, नौ, दस आदि। अंजुरी, सेर, पसेरी, मन, कट्टा, कुंटल, बित्ता, डेग, कोस आदि।
