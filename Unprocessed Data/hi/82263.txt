बेयतेरेक मध्य एशिया के कज़ाख़स्तान देश की राजधानी अस्ताना में एक स्तंभ-नुमा मीनार है। कज़ाख़ भाषा में 'बेयतेरेक' का मतलब 'ऊँचा पोपलर ' होता है। यह मीनार सन् 1997 में अस्ताना शहर को कज़ाख़स्तान की राजधानी का दर्जा मिलने के लिए बनाया गया एक यादगार है। इस से पहले अलमाती शहर देश की राजधानी हुआ करता था।
बेयतेरेक एक मध्य-एशियाई और ईरानी मिथ्य-कथा के जीवन-वृक्ष को दर्शाता है जिसकी दो शाखों के बीच में सौभाग्यदाई सिमरुक चिड़िया ने अपना अंडा दिया था। यह मीनार 105 मीटर ऊँचा है जिसका तना नीचे तो तंग है लेकिन ओप्पर जाकर शाखों की तरह फैल-सा जाता है और इन शाखों के बीच सबसे ऊपर एक शीशे से ढका चमकीला सुनहरा 22 मीटर के व्यास वाला एक गोला है जो अंडे को दर्शाता है। इसी गोले के अन्दर 97 मीटर की ऊंचाई पर बने चबूतरे से लोग आस-पास के शहर का नज़ारा देख सकते हैं। यहाँ कज़ाख़स्तान के राष्ट्रपति नूरसुलतान नज़रबायेव के दाहिने हाथ की बनी एक छाप है और निर्देशों में कहा गया है कि इसपर अपना हाथ रखकर मन में कोई इच्छा-प्रार्थना की जा सकती है। इसपर हाथ रखने से चबूतरे-कक्ष के अन्दर कज़ाख़स्तान का राष्ट्रीयगान बजने लगता है। इस चबूतरे के अलावा स्तम्भ में एक कला प्रदर्शनी और एक बड़ी मछलीशाला भी है।
कज़ाख़स्तान में एक 'चुपा-चुप्स' नामक लॉलीपॉप लोकप्रीय है जिसका आकार इस मीनार से मिलता है। इसलिए अस्ताना के निवासी मज़ाक़ से इसे 'चुपा चुप्स' भी कहते हैं।
कज़ाख़स्तान के नोटों पर बेयतेरेक की तस्वीर
मीनार के चबूतरे से बाहर का दृश्य
निर्देशांक: 51°07′42″N 71°25′50″E / 51.12825001°N 71.4304722322°E / 51.12825001; 71.4304722322
