द पोस्ट 2017 की एक अमेरिकी ऐतिहासिक-राजनीतिक थ्रिलर फिल्म है, जिसके निर्माता और निर्देशक स्टीवन स्पीलबर्ग हैं, और लेखक लिज़ हन्नाह और जोश सिंगर हैं। मेरिल स्ट्रीप फिल्म में कैथरीन ग्राहम, एक प्रमुख अमेरिकी अखबार की पहली महिला प्रकाशक, की भूमिका निभाती हैं, और टॉम हैंक्स बेन ब्रैडली की। सारा पॉलसन, बॉब ओडेनकिर्क, ट्रेसी लेट्स, ब्रैडली व्हिटफोर्ड, ब्रूस ग्रीनवुड, कैरी कॉन और मैथ्यू रिस अन्य सहायक भूमिकाऐं निभाते हैं। यह फिल्म पेंटागन पत्रों को प्रकाशित करने के वाशिंगटन पोस्ट के पत्रकारों के प्रयासों की सच्ची कहानी को दर्शाती है। पेंटागन पत्र वियतनाम युद्ध में संयुक्त राज्य सरकार की 30 साल की भागीदारी के बारे में वर्गीकृत दस्तावेज़ थे।
