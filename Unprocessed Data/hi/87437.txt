बेटा पॅगासाई, जिसका बायर नाम भी यही है, पर्णिन अश्व तारामंडल के क्षेत्र में स्थित एक तारा है। यह पृथ्वी से दिखने वाले तारों में से 85वाँ सब से रोशन तारा है। यह एक परिवर्ती तारा है और पृथ्वी से देखी गई इस तारे की चमक +2.31 से +2.74 मैग्नीट्यूड के दरम्यान बदलती रहती है। बेटा पॅगासाई हमसे लगभग 199 प्रकाश वर्ष की दूरी पर स्थित है।
बेटा पॅगासाई तारे को अंग्रेज़ी में "शीऐट" भी कहते हैं। अरबी में इसे "अल​-साएद" कहते हैं, जिसका अर्थ "टांग" है। ध्यान रहे कि "शीऐट" का पारम्परिक नाम एक अन्य तारे, डॅल्टा अक्वेरियाए के लिए भी इस्तेमाल किया जाता है, जिस से कभी-कभी असमंजस पैदा हो सकता है। पारम्परिक भारतीय खगोलशास्त्र में अल्फ़ा पॅगासाई और बेटा पॅगासाई को मिलाकर "पूर्वभाद्रपदा" नक्षत्र का नाम दिया जाता है, जिसका अर्थ है "पहले वाले ख़ुश क़दम"।
बेटा पॅगासाई M2.3 II-III श्रेणी का लाल दानव तारा है, जिसका द्रव्यमान हमारे सूरज के द्रव्यमान का लगभग 6 गुना लेकिन व्यास हमारे सूरज के व्यास का 95 गुना है। इसकी तारे की निहित चमक सूरज की लगभग 1,500 गुना है। इतना रोशन होने के बावजूद इसका सतही तापमान केवल 3,700 कैल्विन अनुमानित किया गया है, जो काफ़ी कम है।
